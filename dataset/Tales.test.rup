Cu multa vreare țe u-aspuse tră tatu-su, ș-cu diștiptăciunea a l’ei, putu feata s-lu ascapă di la moarte siγură!
- Macă e ași, atumțea mîne tu oara optu - va s-ñeardzim aclo deadun.
Lu-aduse la vășil’elu, și-și lo băhcișe, ș-numă mare. Vizirlu, avdzîndalui ș-vidzîndalui aestă, făți-făți alăxea di năirire și cripare țe-l’i γinea. „Stăi, nu te-aγiuñisea - mindui nîs -, nu-ascachi tine di mine! Ț-u herb io, ț-u coc io!“ Dupu cari, îl’i fațe-al vășil’e:
Mușeata-loclui, avdzîndalui nișanea ți s-feațe, că-l’i vătămară bărbatlu, l’ea apa-γie, lu pruscuteaște și lu anγeadză tu minută. Apoia-l’i dzîțe:
Șidzu, șidzu pri pizul’iu și s-mindui, ca vîră oară - cu oara: să se-alină analtu-n casă, i s-nu intră dip? Feațe inimă, ș-intră, că di fricoșl’i el nu eara.
- Vindu, ma - cu minciuñi!
Cît o-andzîriră furl’i, s-aurñiră pri nîsă, l’i-astupară gura, u ligară cu mîñili dinăpoi și u loară tu munte.
- Pradz, dimîndu! - aestu, diznou
- Mamă, io tată nu-am? Mași alanțî ficiori au, di l-acumpără lucri ș-mușuteț?
- Γinu acasă, s-lu l’eai.
Amirălu, canda cădzu casa di-l apitrusi. Cu curșumea s-lu-agudeai, sîndze nu-l’i cura.
Fudzim amînat di Băiasă și nu puteam se-agiundzem Avdhelă dicît noaptea. Eram trei inși ș-tuț cu chefi. Soțl’i a mei s-cunușteau cu furil’i, erau ună cu-ațel’i di-a noaptil’ei;  ași că nu-aveam vîrnă minduire fricoasă.
- Va ti ascultăm!
- Aide, fîrtate, că añiurdzeaște bărute! Ai, s-u-angănăm!
Am narea? U avea cît ună pîtlîgeană și, di sibepea a l-ei - cîț cîvgadz, cîte băteri nu are faptă nîsă la șoput, cu ațeale ți l’i dzîțea că are... nări ca di cireap. S-avea încîceată tu tinireață cu ună vițină a l’ei, și - patrudzăț de-añi nu si zburîră! S-l’i dzîcă ali Curcusuri - că sum narea al’ei pot s-amiridză șeapte turme di oi?!
Cum trec añil’i, ș-cum s-lîiaște lumea!
S-întunica dicutot. Stealile trimbura. Vru, nu vru - Miti al Tegă arămase. Picurarl’i să scumbusiră: unlu acîță ñelu s-lu treacă tu sulă, se-aprindă foclu, și-alantu purta din pădure frundză; și-aduse lumăchi întredz, le-aștirnă împade, bîgă îndoauă și-mproaste și adără ună călivă cu un pat nuntru, - un pat di fearică vearde ș-moale. Apoia, șiamiștreil’i s-timsiră ningă foc, iu lumbărdzîle se-avea apusă, friptal’ilu arușea piste jar, chica di grăsime, cu niște aburi, cu un fum încărcat di ñiurdii. Pi tu arburi, pi tu cupace - pitrundea luna și s-părea că pădurea creaște, s-părea că s-mină sum luñina l’ei, mută, arațe, care umplea singurătatea. Umbrățle a munțîlor s-lundzea pînă diparte. Cîte un puil’iu di noaptea își ascutura peanile, nividzut, piste nîși.
HAIDA
Tu horile armănești S. și M. s-arughi ună numtă, numtă mare, de-ațeale cari s-acață optu dzîle ninte di-ncurunare și-s bitisescu alte optu - după. Celnicu Bucuvală din S. își însoară ficiorlu, Chita, și-l’ea feata celniclui Nastu, din M. Tu daule hori, di la ñic pîn la mare, s-hîrisescu, că celnițl’i a lor și-au numtă. Mași un suflit di om, Haida al Nastu, feata cari după șeapte dzîle va s-facă-nveastă, își easte multu învirinată și inima l’i si-arupe di jale, cîndu și-aduțe aminte că ea va s-hibă ună dzuă înveasta al Chita al Bucuvală. Ea, mușata ș-dal’eana Haidă, ea - singura fumeal’e a avdzîtlui Nastu, s-l’ea un urît, fără hare și lînguros, ca Chita, - bana nu și-u vrea!
Suntu țisprădzațe di-añi di cîndu Haida easte isusită. Eara atumțea di doi añi, și-Chita di ținți. Nastu își deadi zborlu că încuscreadză cu Bucuvală, și-di-atumțea armasiră cuscri. Și acriscură fumel’ile-a lor, și-cît mușeată și cu aname s-fățea Haida, ahăt urut, lînγîros, și slab tu trup și-tu minte s-fățea Chita. Ma Bucuvală eara avut, avea cupii di oi fără numir, avea cărvăñi di mulări ca anghil’i. Nu eara Chita ti lume, ma cu avearea-l’i, putea s-bîneadză ghine cu Haida. Ași s-minduia Nastu cu țal Nastu și niți prit minte nu lă trițea că Haida nu va-l va pri Chita. Și-dipreapoia, și-ca s-nu-l vrea nîsă, ți putea s-facă, avea față s-lă dzîcă a lor că nu-l va? S-fățea si s-asparga cuscril’e ahăt veacl’e? Știa feata lucrul aestu, ș-cîndu s-minduia că ți u așteaptă, și-uhta dit hicate și-și virsa lacriñi ca prune. Ș-tora, cîndu videa că s-aproache chirolu ca s-intră tu casa-al Chita, di dimneața pînă seara - tu ună plîndzeare u aduțea.
Tată-su ș-măsa nu-aducheau tră țe hil’ea lă easte învirinată, că la întribarea a lor - tră țe plîndze? - ea lă dzîțea că s-minduiaște că va-l’i alasă singuri, și-l’i γinea plîngul dit inimă.
Avea Nastu un picurar, Chendra, ahăt gione și ahăt mușat, di ță γinea s-l’i l’eai caplu și s-fudz. Și zbura Chendra ahăt dulți, di cănda ñeare l’i cura di gură. Haida ș-lu avea tu inimă, ș-cîndu-l videa, cănda își videa soarle, și tră ici-țiva - sîhăț întredz u arîsea si zburască cu el, lu-ncîcea di multe ori cîndu s-amîna s-γină di la oi, iar cîndu γinea altu vîrnu s-l’ea pîne, ea fîțea ți fîțea ca s-l’i da puțînă, ca ași si-l facă pri Chendra s-γină-n hoară.
Tru stîmăna di numtă, Chendra eara în hoară. U videa Haida cu ocl’i împliñi di lăcriñi, ma s-îndirsea s-u-ntreabă tră țe plîndze. Gioi, cîndu-l’i băgară ucnălu, Haida plîmse ahăt multu, că seara - cîndu u vidzu, nu putu si s-țînă; s-apruche di nîsă și, cu boațea a lui dulțe, îl’i dzîse:
- L’eartă-mi, lea Haidă, că va ță zburăscu, ma - ași s-bănedz! - spuni-ñi: ți-ai di plîndză tută dzua?
- Ah, lai Chendra, lai Chendra, - s-ñi știai inima! Γinu, γinu aua la nă parte, s-ț-aspun mărazle-a meale.
Tu grădină, sum cireș, feata, cu ocl’i împliñi di lăcriñi, acăță si-l’i dzîcă:
- Nu știi, tine, lai Chendra, că va mi mărită, că dumănică țe γine, mine va escu înveasta a urutlui ș-nihitlui Chita? Mutrea-mi tini, ți di-añi di dzîle mi cunoști, - escu mini tră Chita? Îñi undzaște a ñia si-es tu suțată, s-ies tu lume cu tihilailu ațel di Chita? Nu i crimă di ñeata a mea, ca s-ñi încl’id bana cu un ahtare om? Nu-l’i voi avearea, nu-l’i voi cilnicata, nu-l’i voi casa, nu-l’i voi numa, - mini-ñi voi un om cu cari s-nu-ñi hibă arșine s-ies tu lume. Ah, Chendra frate, nu-aducheai că ñi si dișcl’idea inima cîndu ti videam că γineai di la oi, că mi arîsea si zburăscu sîhăț întredz cu tine?
Ș-plîngul l’i curmă zborlu. Chendra lailu, cari nu s-aștipta vîrnă oară ca nă feată di celnic, nă feată ca Haida, poate si s-minduiască la nîs și si-l va, s-feați aroș ca cireașa, inima ahurhi si-l’i bată, ș-nu știa cu s-acață zborlu, cîndu avdză ațeali țe-l’i dzîse Haida. El tățea ș-Haida își plăndzea. Tricură ași îndoauă minute, ș-Haida acăță iară:
- Ascultă, Chendra, - doauă lucre mi-ascapă pri mine di Chita. I tine, i aestu... Ș-tu oara ațea scoase din gepi un cuțut. I va fudzim dol’i largu, largu, iu vîrnu di-aești s-nu nă veadă, și aclo s-bănăm dol’i cum nă va inima, i dumănică - tu oara ți va mi bagă tu bisearica din hoara al Chita, ca s-nu poată s-mi încrună, - cu aest cuțut va-ñi ascap di arșinea ți lumea va si-ñi facă.
- Ma, lea Haidă, tine feată di celnic, tine avdzîtă tu minte ș-tu mușuteață, cum va ță ledz bana di un picurar ca mine?
- Avdzî țe țî dzîc mine, Chendra: ești gione, livendu, și mușeat. Inima-ñi ti va - și, di multi ori îñi γinea si-l’i dzîc a tată-ñiu ca s-mi da la tine, ma l’i știu huia. Tr-ațea, Chendra - nu mi-alasă ca s-mor di cutuț. Mîne i viñeri, sămbîtă va γină cuscril’i s-mi l’ea. Seara va stăm la șuputic, în dzeană, la stanea a noastră. Aclo, alanță va s-mîcă, va s-bea, va s-cîntă, va s-gioacă. Mine va mutrescu s-aflu oara, va mi fur di ninga cuscroañi, tine s-γiñi după mine, și dol’i va nă fudzim di lumea aestă arauă. Ți dzîț tine, Chendra?
Ș-armase maratlu di Chendra ca aspîreat, cîndu avdzî aeste zboare și, după puțînă minduire îl’i dzîse:
- Haido, i ș-mine va mor cu tine, i dol’i sămbîtă noaptea va fudzim. Fă-te-nveastă, tine Haido, ș-Dumidză s-n-agiută!
- Dumnidză s-n-agiută - dzîse ș-nîsă, și s-dispărțără. Ali Haide îl’i γine inima tu loc, lacrăñil’i di jale l’i si curmară, și - cu inima împlină di harauă, își si fățea înveastă, ca tute înveastile.
Vine sămbîta și, cuscrăl’i, mulță, mulță - ca frîndzîle, își viniră si-și l’ea înveasta. Haida, îndreaptă cu fustăñi și șimii di mătase, cu zăvon ș-cu bairi di flurii pînă la brîn, ță si părea că easte nă dzînă. Ș-u băgară pri cal și si-n-chisiră calea cătră hoara al Chita. Chendra își trădzea calu a înveastil’ei di căpestru, ma ca si-l mutreai ghine, puteai s-aduchești că mare minduire și-avea.
Pri ninga seară, agiumsiră la Stanea-al Nastu și-aclo, dzațe picurari și-bilea nimal’e, iar alță ahîț îndridzea focurile, ca s-le frigă. Ținți cal’i încărcaț cu vareli di γin își si discarcară la stane - ș-Nastu tut dzățea că poate s-nu-agiungă. Cu arăchia și-ahurhi muabetea, și cîndu ișeră friptal’ile, țisprădzaț di picurari miștea γin - ș-tut nu eara dure. Cînta și giuca cuscrăl’i di ță si părea că ti-afl’i tu altă lume.
Oara trițea, și cîndu γinlu eara tu bitisire, puțînă lume ninga eara diștiptată. Haida s-feațe că doarme, ș-cîndu tuț di ninga nîsă durñea, - cu strañile di pri năsă, ca înveastă, cum ș-eara, s-fură di ninga cuscrame și fudzi cătră înghios, cătră iu s-avea dusă Chendra. Dol’i, - nopță ș-dzăle întredz fudziră diparte, cale di stămăñi.
Numta s-asparse. Nastu cu taifa-l’i s-turnară în hoară-lă. Ma, di multă arșine, lailu Nastu - tu ună dzuă auși, canda tricură añi mulță piste nîs. Agiumsu-n hoară, dimîndă ca tu casa a lui - altă oară ali Haide s-nu s-aducă aminte.
Tricură țisprăγinγiț di-añi. Eara ună dzuă di Sum-Chetru ca tră nă mirinde. Armîñil’i din hoara M. avea ișetă aproape tuț tu ciirea di ningă hoară, iu tiniramea ș-giuca-n cor, iar aușl’i na naparte fățea sire și a multor di nîși lă părea arău că cicioarle nu lă fac, ca si s-acață și el’i în cor.
Di diparte s-videa trei călători, cari γinea-n călar. S-aprucheară di hoară, trapsiră-ndreptu iu șidea aușl’i. Ñirdzea în cap un tinir, livendu ș-mușeat, di ți si părea un anghil. Avea ahîtă măril’e tu mutrita a lui, că aușl’i si sculară tuț în cicioare cîndu s-dipuse el di pri cal ș-lă deade bună dzua. Ațel’i din cor stătură tu loc ș-tută lumea ș-avea arcată ocl’i pri călători. Strañle a lor aspunea că suntu oamiñi di aua aproapea. După ghinuire, cum easte adetea armănească, unlu di auși l’i dzîse a tinirlui călător, că tu hoara lor nu-are hane, ma ca s-va si-l’i tiñisească casa, s-hibă oaspe la nîs astăseară. Tinirlu dimîndă a soțlor a lui s-l’ea cal’i, ș-cu un ficior l’i dusiră în hoară. Cîndu s-asparsi corlu, pri ningă seară, călătorlu cu ună taifă di oamiñi s-dusiră la cunache, iu șidzură multă oară.
Tu videari, aestu tinir ș-u aduțea cu ținiva din hoară - ș-mulț auși zburîră un cu alantu tră aestu lucru, ma vîrnu nu putut si-l’i da ghini cale, cu care ș-undzeaști.
A doua-dz dimneața, la bisearică, tra s-l’i facă tiñie a xenlui, lu băgară ninga nai buñil’i din hoară. Ningă nîs șidea paplu Nastu, cari cît țînu bisearica nu-și mută mutrita di pri tinirlu călător.
Di dzua ațea araua, cîndu l’i si feați arșinea al Nastu, di l’i fudzi hil’i-sa, multi ori - ș-oamiñi din hoară, și xeñi vrură s-dișcl’idă zbor di Haida, ma el curma zborlu nibitisit ș-lă dzîțea - cari va si-ñi facă chefea, s-nu-ñi dișcl’idă ahtare cuvendă. Niți Nastu nu cutidza vîrnă oară si zburască în casă tră hil’i-sa.
Ș-cu cît lu mutrea ma multu aușlu, cu ahît aduchea că inima-l’i vrea si zburască cu nîs.
Tu ișerea din bisearică, bărbațl’i, în curte, cîte ținți - șase la un loc, zbura tră vizitele țe au s-li facă, iar la ună parte, paplu Nastu, îndupărat pri tuiag, avina cu mutrita pri tinirlu xen. Cîndu ișe dit bisearică ș-moașa țal Nastu, paplu u acl’imă ningă nîs, ș-di cara-l’i dzîsi îndoauă zboară, moașa ahurhi ș-nîsă s-mutrească pri noulu călător, ș-cănda ună mare greață l’i si mută di pri inimă.
Lumea s-rîspîndză, ș-dol’i auși ș-ñirdzea ș-nîși anarga-narga.
Agiumși acasă, moașa - ca vîrnă oară, nu știa cum s-ma-ndreagă oda di-aștiptare. Inima l’i eara împlină di harauă și l’i dzîțea că, țiva nou, țiva bun, tră casa lor va s-facă dzua ațea. Di oară - oară ea ișea pînă la poartă, s-veadă dise ațel xen va γină ș-pri la el’i.
Aproapea di prîndzu, ună taifă di oamiñi, cu tinirlu călător, viniră s-facă vizită și pri la paplu Nastu. Ali moașe l’i trimurau cicioarle, iar al pap l’i bătea inima ahăt zori, tuș canda vrea s-iasă dit loclu-l’i. S-dișcl’isi zbor di ună, di altă, ma Nastu nu ș-eara dip pri aclo, el s-minduia cum s-facă s-întreabă pri xen di iu iaste. Tinirlu călător nu-aștiptă multu și ahurhi el.
- Pap, dzîse nîs, ti vidzui la bisearică, multu că mi mutreai. Poate vrei s-afl’i cari escu. Mine γin di multu largu. Aclo la noi băneadză un celnic mult-avdzîtu. Dumnidză l’i deade di tute bunile, ma mul’eari-sa și-are ună mirache: și-iaste multu largu di părință și di multu nu l’i-are vidzută. Știa nîsă că va trec pri aua și-ñi dzîse s-vă dau a voauă, - a țîia și-ali maie multe încl’inăciuñi. Ma tră țe a voauă ș-nu altui di aua-n hoară, nu știu.
- Spune, lai hil’iu, l’i dzîse maia țal Nastu, nacă u acl’eamă Haida pri ațea mul’eare, ș-nacă u ai tine țiva?
- Ca si știu că voi aveț vreare tră ațel celnic ș-tră mul’eari-sa, Haida, va s-vă dzîc ți l’i-am.
- Cum s-nu u vrem Haida, lai hil’iu, l’i-u turnă moașa, cîndu easte hil’ea noastră?
- Atumțea aflaț că mine escu hil’ilu a li Haide, ș-γin s-aflu dit gura a voastră dise u aveț l’irtată.
Moașa nu putut si s-țînă; si sîlîghi la nipot-su și ahurhi s-lu bașe di nu-s sutura. Lailu pap Nastu canda îngl’iță tu loclu iu șidea. Unlu di oaspiț lu lo di mănă, lu dusi la nipot-su, cari l’i bășe mîna, iar Nastu-l bășe tu frîmte, și ocl’i l’i-avea împliñi di lăcriñi.
Prîndzlu și seara, nipotlu fu oaspe la paplu Nastu, iar după doi meși di dzăli, celniclu Chendra cu Haida, cu fumeal’ea-lă tută, cu cupiile di oi, cu cîrvăñili di cal’i ș-viñiră tu hoara M.
Casa al pap Nastu, încl’isă di-ahîț añi di dzîle, s-dișcl’ise din nou. Chendra și Haida, buñi cum ș-eara și ca ficiori, l’i avea pri auși tu multă vreare ș-tu multă tiñie. Aușl’i, cari nu ș-u vrea bana cîndu earau singuri, nu-s sătura tora di nîsă - și mulță añi ninga și-bînară, di-acriscură nipoț și nipoț di nipoț.
NIPOATA AVIGL’ITORULUI
Munțîl’i armasiră ca irñii.
Fudziră cupiile di oi... s-chirură diparte-n cale picurarl’i învirinaț, s-dipărtară fumeile cu cîrvăñile a lor. Hoara, armasă singură, își plîndze mira-l’i. Pădurile vîzescu, canda vor se-aspună ș-năse jalea ti oaspițl’i a lor duruț, ți fudziră diparte... diparte ș-loară cu năși tută haraua, tută nădia lor.
Se-asteasiră cîntițle dulțe di flueară, nu ma se-avdu boțle a armânelor dail’eane. Tu loclu a lor vimtul arăsună jilos, l’ea cu năs frîndză uscate, umple hoara întreagă... u dișteaptă dit γislu a l’ei greu, și-apoia se-astindze diparte, tu văl’iurle stirnoase a munțîlor.
Cîtă jale aduțe ș-toamna, cîte iniñi durute nu dispartă... cîte vreri nu arățeaște ș-le-astindze ti totuna.
Pluina arațe țe avea cădzută ahîtă oară, păpsi. Diparte-n dzare, pi tu cripiturile a niorlor, alunica mundzîle a soarelui, aproapea s-cheară, cîndu fumeile cu cupiile di oi ș-cîrvăñile fugate din hoară alina cu greu giuglu a muntilui.
Bărbațl’i anîngîsea cal’i, că după muntile țe-alina, s-tindea cîmpul iu lipsea s-facă cunache.
În cheare, niți ună mundă luñinoasă. Umbrile ahurhiră si s-tindă piste munț și văl’iuri ninte, ca ună luñină puțîn asteasă, apoi ca un zăvon l’ai... lai, sum care s-chirdea pădurile tăcute. Cîmpul, chirdut și-el tu-ntuneric, inγisa dzîlile mușeate di prumuveară... - nă tățeare ca di murmintu. Dinăoară, tut cîmpul s-umplu di boț subțîri di chipuri, di strigări di oamiñi, di alîtrări di cîñi: eara fumeile cu cîrvăñile a lor.
Focurile aprease luñinară cîmpul. Mulile li discărcară, oile arîiră pi tu cîmpul aruvinat. Țerlu, alăcit cu puțîn ma nîinte, si-nsirina puțîn cîte puțîn; ș-cu el si-nsirina și suflitile armîñilor țe pînă atumțea eara tăcuț. Fluerle acîțară se-aspună dorlu a tinirilor; cîntițle junești și di vreare fățea ca se-arăsună cîmpul întreg. Munțîl’i și văl’iurile s-diștipta; pădurile s-diștipta și-eale. Tute di-avarliga s-hărisea di bana aestă curată a armânilor. Luna se-avea nălțată-n țer, focurile se-astindzea un după alantu. Armâñil’i durñea somnu lișor, sum țerlu sirin ca bana a lor.
Mași un suflit căñisit, un tinir analtu și sănătos ca tuț armâñil’i di munte, avigl’ea ningă foclu țe ardea... țe ardea ca inima-l’i tu cheptu. Șidea ași tăcut și minduiri îl’i trițea pit minte, minduiri țe ninte l’i γinea mintite, fără aradhă, di nu putea se-achicăsească țiva; apoia-l’i γinea baire-baire, dit care putea si-și veadă bana-l’i împlină di-arale: s-veade di cu ñic oarfăn, apoia agiumtu mare, singur, fără se-aibă a cui si și-aspună dorlu... Nă dzuă di Stă-Mărie l’i inși în cale ună inimă durută, ună feată cu suflit di anghil, cu care se-achicăsi: și-aspusiră dol’i dorlu, s-nicară tu lăcriñi di harauă, ș-di-atumțea... La minduirea aestă, frîmtea l’i si acupiri cu sudoare arațe, ocl’il’i l’i si mul’eară... ș-fără si s-minduiască ma multu, si sculă ș-mutri diparte, cătră hoară.
Di-avarliga tute tățea: analtu-n țer stealile trimbura lișor, luna înγilicioasă își trițea lunga-l’i cale și umplea pădurile de luñină. Armâñil’i durnea somnu lișor... Tățeare mare eara-n țer ș-pri loc; ma furtună eara tu cheptul al Dina. Tățearea aestă canda-l’i ñicura ș-furtuna dit cheptu, și ași, ma lișurat, șidzu ningă foc ca si s-minduiască iară. Ma tora, minduiri ma lăi îl’i γinea tu minte... boț plănguroase l’i-arăsuna la urecl’i... umbre lundzi, aspăroase l’i trițea dininte. Încl’ise nă minută ocl’il’i ca se-ascapă di tute aiste... și-atumțea l’i-inși dininte limpide icoana ți-l’i friminta mintea ahîntă oară: diparte, în hoară, vruta-l’i Viră armase singură cu tată-su, avigl’itorlu a hoarîl’ei; s-neacă tu lăcriñi și-și plîndze ñira-l’i niñiloasă... ș-plîndze bana împlină di fărmațe ți u-așteaptă iarna aistă.
Aistă lu-azvimse dicutot... nu vru si s-minduiască ma multu, să sculă șirpitat ca di vîrnu γis arău, arăchi tuiaga, angînă cînile coluv di ningă oi și-nchisi năpoi în hoară, ca s-da părigorie ațil’ei ți l’i-achicăsi dorlu ș-lăcriñile, si-u-ascapă di bana greauă... Ș-imna cu alăgare, ca axenlu ți si veade aproape di hoară-l’i, și-alagă ca si s-arucă cît cama-n γie tu brațăle durute a aților ți-l așteaptă cu nearăvdare...
Hoara, chirdută tu întuneric, înγisa jiloslu γis di toamnă. Un vimtu arațe sufla di cătră tu pădure ahît turbat, di scutea arburl’i dit rădățină și trunduia hoara-ntreagă; canda arghiandele scăpate dit brăndzi greale trec tu turbare pisti hoară. După puțîn, neaua loa s-cadă pale-pale și anvălea hoara întreagă. Casile tute eara goale și-ntunicoase, mași nă casă ñică, cu uborlu mare ș-irñiu, eara luñinată di cîndila ți ardea slabă... slabă. Ș-nuntru, ningă vatră, lucra nă feată, nă feată cu fațăle ca jar, cu ocl’il’i mări și jiloși, cu perlu fundutos și ca hrisafe; eara ca un mer di amalamă arucat anamisa di urfañea a casîl’ei. Lucra mărata feată și lăcriñile ți-l’i cura di oară-oară pi față... astindzea jarlu ți ardea aproape di năsă. Di nafoară, zvinturări di neauă agudea cu vîrtute pi firidzle alichite cu cărță... feata tăcută cădea pi minduiri ș-lăcriñile calde l’i-alunica pi față.
Lungă și jiloasă easte isturia aiștui suflit curat, împlin de fărmațe: armasă di cu nică fără părinț, fu luată di tată-su, avigl’itorlu-a hoarăl’ei, un îmbitător, care u alasă dzăle întredz singură cob acasă, cu un codru uscat di pîne, ș-cîndu γine, apoi, lipseaște s-aravdă brațlu a lui greu, că u bătea... u bătea pînă cădea lișinată-mpade. Ș-l’i arăvda tute aiste mărata feată... li arăvda, că avea nădia că tu ună dzuă lipsea s-ascapă di bana aistă greauă; eara un altu suflit care u părigurisea... eara vrutlu a l’ei Dina, care-l’i zbura di ahăte ori di ună bană ma bună... ma hărioasă.
La aiste s-minduia mărata feată tu aistă noapte furtunoasă, ti ațea lăcriñile-l’i cura vale pri față.
Neadză-noapte eara tricută, nafoară nu s-videa s-cadă niți un fulgu di neauă, vimtul eara sclăvuit și hoara durñea sum zăvonlu albu di neauă.
Feata lucra nica, ningă foclu astes... ș-di nisumnată ți eara, ocl’il’i si-ncl’idea greu, ma minduirile u turbura dipriună; cîte nă oară-l videa pi vrutlu-l’i Dina diparte, tu cămpu, tut cu mintea la năsă... altă-oară l’i-avdza canda boațea-l’i dulțe, cum u acl’ima s-fugă... s-fugă diparte și s-ascapă di bana greauă... Ș-cum s-minduia ași, îl’i păru că avdzî n-aevea flueara al Dina; boațea γinea jiloasă, din sus di cătră tu dzeană și arăsuna mușeat pîn’ tu odă la năsă. S-cutrimură, ca aspăreată, un arîs lișor l’i hărisi budzăle, și cădzu curmată ningă vatra arațe...
Nafoară, hoara arăsuna nica di cînticlu jilos di flueara al Dina, că eara năs ți cînta... Fugat dit cîmpu, imnă oare întredz, și - ninte di apirită, agiumse stră hoară. Vru si s-ducă îndreptu ningă casa ali Vire, si-u părigurisească, că u știa că-i jilită, ma tată-su... ațel suflit arău, vrea-l duchea poate, și-atumțea eara ma arău ti Vira.
Ti ațea, cît agiumse pi dzeană, cîntă dit flueară, ninte, cînticlu a lor vrut, cînticlu cu care u-acl’ima ș-veara, la tăruște.
Aștiptă puțîn... Di cătră casa ali Vire - niți un semnu, niți nă boațe, mași nă luñină slabă s-videa năuntru. Vru s-cîntă iara... flueara l’i păru aspartă, că nu scutea niți ună boațe. U arucă tu neauă, și-apoia lo s-cîntă cu gura cînticlu ți-l cînta totîna Vira cîndu nirdzea la tăruște, ică la fîntînă:
Feată, ocl’iu mărdzelat,
Vruta mea armână,
S-nu di tuț, lea, amînat
Seara, la fîntînă.
Că te-așteaptă mulț junari,
Vrută, si-ñi ti-arapă,
Că tu sirmi îñi ti-adari,
Cîndu ñerdz într-apă.
S-nu ma porțî, feată, n-cor -
Minduhii, dubloane,
Că junaril’i, de-a tău dor
Fug jiliț tu-axeane...
Și cîntă ahîntu jilos, ahîntu plînguros, că hoara întreagă s-cutrimură di ñilă. Casile goale ș-tăcute s-diștiptară, la aistă boațe cunuscută, arăsunară plînguros... canda plîndzea și-eale deadun cu năs. Șidzu puțîn, aștiptîndalui. Duchea nă harauă ficiurească anda s-minduia că după puțîn va s-hibă aproape di vruta-l’i, că va s-poată s-l’i-așteargă lăcriñile... Ma chirolu canda azbura... după puțîn, di cătră tu apreasă, hărγia lipsea si-și aspună frămtea-l’i luñinoasă. Dina li videa tute aiste, ti ațea nu aștiptă ma multu, și închisi.
Chirolu eara arucuros, ș-di oară-oară vimtul sufla cu vîrtute, și lu agudea pi față; ma Dina trițea tăcut pit hoara chirdută tu întunericlu ți s-tinde ninte di hărγie. Agiumtu ningă casa alăntui avigl’itor, mutri pit firidă: un foc mare ardea tu vatră, și avigl’itoril’i eara teși ningă năs.
Un cîne tu alatră, alîgă după năs și apoi s-turnă iara ningă poartă. Dina trițea ninte... fără si-s toarnă s-mutrească năpoi... că vrea s-agiungă cît cama aγoñea aclo, ti iu avea-nchisită.
Alătrarea a cînilui diștiptă pi avigl’itorl’i chirduț di γinlu ți avea biută noaptea întreagă. Duchiră că easte om xen în hoară. Lală-su ali Viri arăchi țupata ș-nă bucată di zadă, și s-astrapse nafoară. Aclo, vidzîndalui neaua călcată - fără s-cl’eamă și pri alanță - alîgă cătră casă-l’i. Arcoarea di dimneață-l diștiptă ma multu, și-l’i deade puteare.
Aproape di casa a lui veade că s-mină nă umbră; s-apruche di nîsă... Caplu-l’i îngrica greu ca pliumbul, cicioarle îl’i trimbura, mîñile să sculară cu puteare, ca fără vrearea a lui... tupoara cădzu-nghios, ș-după puțîn - un trup lungu s-arucuti tu neauă, iar nă boațe asteasă murmură: „Ah, mi duș!“
Avigl’itorlu s-cutrimbură di frică... boațea l’i-eara cunuscută; aistă lu feațe s-duchească ma ghine fapta arauă... Eara ca chirdut, nu știa ți s-facă, și - dinăoară, cu țupata tu mînă, cu mal’iotlu ș-cămeașa di sîndze, alagă acasă la năs!
Vira s-diștiptă ca aspăreată. Vidzîndalui pi lală-su încărcat di sîndze, scoase un zghic... Năs sculă țupata ș-gri agale:
- Taț... taț - că-l măcai pi năs...
Vira tăcu... ș-cu tute că nu putea s-acăchisească țiva di tute aiste, nu cutidză s-întreabă un zbor.
Avigl’itorlu, chirdut nica di γinlu ți avea biută, și - ma multu di videarea a sîndzilui pi cămeașe și mal’iot... nu putu s-șeadă ma multu, cădzu tu ună cohe, și dinăoară lu acăță un somnu greu... greu, după ahîte nopțî tricute cu beare ș-fără somnu.
Tu apreasă cripa hărγia. Casa eara cătră tu surin și eara puțîn luñinată. Mărata Vira eara ca tu altă lume; țiva nu putea si-și aducă aminte, țiva nu putea s-achicăsească di ațeale ți s-fățea dinvărliga-l’i.
Nafoară vimtul arăsuna lungu... lungu ca ti cubil’e; Vira vru s-iasă tu ubor, ma - dinăcale, ca șirpitată, s-turnă năuntru, că aclo neaua eara aroșe, și-ună boațe aspăroasă agiundzea pîn’ la năsă. Șidzu ași năuntru, că mărmuripsită; vrea s-plîngă - și nu știa trî țe; vrea si s-minduiască și nu știa la ți, că tute-l’i părea mintite.
La nă parte - hărhea lală-su tu somnu, și aistă u aspărea ma multu. Inși nafoară, și s-lo după urma sîndzilui. Aclo putu s-achicăsească tute cîte s-avea faptă: nă bară mare di sîndze, și - tu năsă vrutlu-l’i Dina, cu fața-n sus, șidea tes; scoase un zghic subțîre... ș-cădzu lișinată ningă năs.
Vimtul lișor lă hărisi fața... și-l’i plîmse... îl’i plîmse pi aiști doi tiniri, pi aiste doauă suflite căñiniste, curate, ca di anghil’i.
Hoara s-avea umplută di luñină. Dina cu Vira șidea teși tu neauă, iar avigl’itorl’i durñea chirduț tu somnu greu: suflit γiu nu s-videa pi tu hoară. Vimtul ahurhi s-bată cama arațe, fulguri di neauă cădea di oară-oară pi fața al Dina și-ali Vire. Aistă u diștiptă puțîn, lo s-bată... și-u diștiptă puțîn cîte puțîn pri Vira dit lișinlu greu. După puțîn lo s-bată... ș-dișcl’ise ocl’il’i și arsări ca șirpitată! S-duchea lișoară, cu puteare... cînta, striga... arădea cu lacriñi, cum nu avea faptă vîrnăoară tu bană-l’i. Apoi, trăgîndalui cu puteare pi Dina mortu, lu duse-n casă... lu alăsă aclo, arăse... strigă, cîntă și inși nafoară. Și alăgă disculță pit hoară... alăgă îndreptu la bisearică, trapse cu puteare clopotlu mare, canda vrea s-adună hoara întreagă ca s-plîngă pi vrutlu-l’i Dina...
La boațea aistă, hoara arăsuna jilos... și-apoi tățearea s-timse iară...
Vira s-turnă acasă... cîntă, arăse... s-alăxi tu strañile nale și inși iară pit hoară...
Mărata feată, eara zurlă.

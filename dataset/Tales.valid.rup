LUPLU CU VULPEA
Eara țe nu ș-eara.
Eara un lup, - Masturlu-Nicola, și ună vulpe, - Chira-Mara.
Nîși s-feațiră soț, se-avină deadun și avinaticlu s-lu-mpartă frățește.
Tu ișirea avinare - aflară ună oală cu ñeare.
- Ha!, s-aurñi Masturlu-Nicola, - va u mîc!
- Năinte ș-năinte nu prinde s-dzîț: „va u mîc“, ma: „va u mîcăm“, îl’i fațe Chira-Mara. Ș-apoia, nu dzîț tine, ninga nu o-aflăm - și, ai! - s-u mîcăm? Macă vrei casă s-adrăm, casa nu se-adară cu gîlpuirea a tut țe s-aflăm...
- Cum știi, Mară!
- Ți să știu? Cum fac toată lumea, ș-noi: s-o-ascundem ñearea și dit trei-trei dzîle, s-nă duțem s-mîcăm cîte puțînă.
Feațiră cum gri Chira-Mara ațea șireata: o-ascumsiră ñearea tu un giuneapine.
Nu tricu nă dzuă și - ia-ț-u cumbara vulpe, iu-l’i dzîțe a lupului:
- Masture-Nicola, me-acl’imară s-pătedz!
- Macă te-acl’imară, du-te!, dzîse luplu.
Duse vulpea și - glîp-glîp!, glîpui ñearea diprisupră, că aclo duse, aestu-l’i fu pătedzlu.
Cîndu s-turnă, u întribă luplu:
- Cum îl’i dzîsiși, Chiră-Mară?
- A părnitulu! Cum altă soe s-l’i dzîț, - că eara protlu ficior în casă.
- Mușeată numă, s-ță băneadză! - gri luplu.
Dzua alantă, ia-ț-u vulpea, pale:
- Mastur-Nicola, me-acl’eamă s-pădetz, iară.
- Em, du-te macă te-acl’eamă!
Vulpea duse și - glîp-glîp!, u-ngiumitică oala di ñeare.
Tu turnată u-ntribă nîpoi luplu:
- Ți numă-l’i băgași, Chira-Mară?
- Ți numă s-l’i băgam? Giumitică îl’i dzîș, că-și fu feată aestă.
După nă dzuă, nîpoi, vulpea:
- Mastur-Nicola, ș-adz me-acl’imară s-pătedz!
Luplu-lup, iu si-l’i si ducă mintea lui că aoa nu cură lucru curat! „Du-te“, l’i-dzîse diznou.
Cari duse vulpea, nu ț-alăsă ñeare tu oală!
Tu turnată, nîpoi u-ntribă Masturlu-Nicola:
- E, ți numă-l’i băgași ș-a noului vleat?
- Bițită îl’i băgai numa!, dzîse vulpea - că ș-o-avea bițită tută ñarea.
- Mușeată numă, - s-ță bîneadză! - îl’i urlă zdanganlu di lup.
Taman avea tricută treile dzîle, ș-aprindea să s-ducă s-mîcă di ñeare. Am, ți s-mîcă, chețre? Ñearea tută o-avea glîpuită mastorsa di vulpe.
- Mastur-Nicola, Mastur-Nicola, - u mîcași ñearea fără di mine, cumu s-veade!, dzîse vulpea.
- S-mi l’erți, Chira-Mară, gri luplu - ma ñi si pare că tine u adrași aestă mușuteață!
Ba, că tine, ba, că mine - si-ncăceară și si-mpărțîră.
Vulpea lo calea cîtră-n hoară, s-anciupă vîră găl’ină. Aclo iu-și imna, da di un preftu. Aestu s-turna, cu γumarlu încărcat di liturγii, di la bisearică. Nîsă-l vidzu, ma, di diparte, s-tease-n calea-l’i, ca psoahe, și, preftul, cum u vidzu, cîndu tricu prin ningă vulpe, u lo di cicior ș-o-aruncă pri γumar. Bună-i, mindui omlu, tră guna ali priftease! 
Vulpea, pri dinăpoi, dizleagă sațl’i ș-arucă liturγiile ună cîte ună, tute îm-pade. Dipune apoia și iar, ună cîte ună, le-adună di-mpade și - l’ea-l’i ciulica, s-poț! Agiumse cu nîse tu pădure. Aoa, na-l și Masturlu-Nicola. Aestu-l’i dtîțe, ciudusit:
- D-iu, cumbară, d-iu, Mară, cu pleașca aestă?
- D-iu s-hibă, Masture-Nicola? Em, di la bisearică!
- Cum acși, di țî li deadiră? Cum feațiși?
- Cum s-fac? Cum vreai s-fac?! Mi duș ningă ușa di bisearică și acățai: dă-ñi, prefte, nă liturγie! - dă-ñi, prefte, nă liturγie! Și preftul, tră ună - îñi deade nă tisagă!
- S-mi duc ș-io, ñi-da ș-a-ñia?
- Avdzî, s-da? Va zbor, aestă?!
Nu amînă luplu și na-l iu s-duțe la bisearică. Își bagă caplu tu ușă și apărñeaște s-aurlă ca vîr lup:
- Dă-ñi, prefte, nă liturγie! Dăăă-ñi, prefte, nă liturγie! 
- Duuua, lupe! Duuua, lupe! - acățară lumea si zghilească di tute părțîle, - că nu vidzu luplu cum fudzi de-acloți.
Agiumse tu pădure. L’i-iase vulpea s-lu-așteaptă și s-lu-n-treabă, cum tricu? El aspuse ți pățî ș-cum vrea-l’i frîngă chilunghea, s-lu băga tu mînă.
- Am, nu ti-ntreb - cum dzîțeai?, gri vulpea.
- Cum s-dzîc?: Dăăă-ñi, prefte, nă liturγie!
- De-aestă nu-ț deadiră, Mastur-Nicola. Va dzîțeare cu boațea ma minută, nu tu groasa! Aclo va si stridz dip aγalea: „Dă-ñi, prefte, nă liturγie!“.
Chirutlu di lup ascăpă nă oară nifrîmtu, și s-lo după mintea ali vulpe, să s-ducă s-grească... cu boațea minută. E, nu-apucă Masturlu si-și bagă caplu tu ușe, și: Duuuaaa! - pri nîs, cu cîñi, cu cățăl’i, și-l cruiră, îl cruiră cu parlu, pînă-l vătămară!
Ș-cu aestă, ascăpă vulpea di pondul di lup.
TREIL’I LINĂVOȘI
Eara țe nu ș-eara.
Ș-eara nă oară trei linăvoși, Mitlu, Pitlu și Chitlu - cum nu poț s-ț-u badz cu mintea. Di leane ți lă eara, nă oară tu treili dzîle mîca.
Chinsiră să s-ducă tu ună hoară. S-nu țiva di bagă vîrnu di nîși nă drășcl’eauă ma-nsus - s-acățară și-amiștreil’i de-a-numiri, și cît muta unlu ciciorlu si-l bagă ma înclo, lu muta ș-alanțî! 
Calea tută nu scoasiră cipit tră giurat din gură; si-l’i videai, dzîțeai că suntu țiva muț. În cale - na, nă liră, vidzi unlu! Și s-nu grească multe di leane: „ea-u!“, dzîse. Aestu fu Mitlu. „Cari...?“, gri Pitlu; „S-u lea?“, avdapse Chitlu; „Treil’i!“, tăl’e cuvenda Mitlu.
Treil’i, că de! - cum s-apleacă mași unlu?
Cu angărie greauă, apucă fluria treil’i, după țe fac ună oară - cu oara, pînă s-apleacă și să s-mută împroști. Și, di leane, tra s-nu u poartă mași unlu, u țîn treil’i cu cîte un dzeadzit!
Agalea-galea, agalea-galea agiumsiră în hoară ș-trapsiră la hane. Hăngilu s-lișină de-arîs, cîndu-l’i vidzu pri halea aestă. Ma, cari îl’i vidzu cu fluria tu mînă, nu lî dzîse țiva, ma l’i-aștiptă ghine ș-l’i întribă țe vor.
- Pită, carne, γin, mărcat - griră nîși.
Hăngilu, drac din vale, nu-aștiptă cama multe: aduchi țe vor și băgă di l-adră pita, lă hearse carnea, lă umplu cofa cu γin și lă aduse misura cu mărcat. Lă băgă measa, l’i-a-mundusi și l’i-alăsă.
Tute bune, ma cari s-tal’e pita, tora? Șed treil’i alichiț di mur și s-bagă... ca ațel care va si s-mină, i va s-grească - s-tale pita. Ș-ț-aflași tutipută s-grească i să s-mină! Șidea treil’i ca niște icoane dit bisearică.
Un dhicuñear, țe alăga și s-țînea di ușe, treațe ș-pri ningă ușa lor, bagă caplu nuntru și acață s-țeară:
- Dați la oarfăn, dați!
Ma vidzu că nu s-mină vîrnu, tut s-cama apruchea dhicuñarlu. Aproachi-te, aproachi-te, l’i-u deade ñurizma, di pită tu nări, și cîndu și-u băgă dininte, dă-l’i, ș-dă-l’i - prota peturlu di pri-supră, apoia veardzîle, călcîñile, peturlu di pri-ghios - nu-și alăsă țiva.
Cît dipină pita, l’i-u intră a carnil’ei de-a ghinealui, di-ț ampărea că-i agiun-suptu di cătușe, cu ahîtă agiuneață mîca.
Cari u feațe ș-carnea, l’i si dișcl’ise ini tră γin. Mută cofa și gîl-gîl!, gîl-gîl! - u stricură. Ună stricurare și si-cucută dhicuñearlu, că luă adră caplu. Na-l iu zubra singur - că ț-ei nîs, nu-i vîrnu! Tu mardzine, lo ș-lă aumse fața linăvoșlor, cu mărcat, își adună cumățle țe-avură arămasă, tu traslu, ș-li căpsălsi!
Fugînda nîs, na - un cîne intră tu udă ș-lă u intră a oasilor. Cari vidzu cînile că vîrnu nu-l vîγeaște, se-aproache di linăvoși și acață s-l’i alingă; alindze unlu, treațe la alantu, și cîndu agiundze la treilu, - cum feațe, cum adră că lu mușcă di ureacl’e, di-l ustură pîn tu frîndzîle di hicate.
Ațel mușcatlu nu putu si s-țînă și zghili.
- Uh, lele-ñi!
Cît dzîse „lele-ñi“ și dol’i alanțî, tu ună boațe, îl’i griră:
- Tal’i-u pita, că tine griși!
Ți pită s-tal’e, s-l’i tale Dumnidză el’i aclo - că nu avea armasă ni sîrămi.
Ș-ahînte ș-tute pățîră linăvoșl’i ș-lăvoșl’i.
UNA FEATĂ CU MINTE
S-aspune că tu ună zămane, - și easte multu de-atumțea, - băna un amiră, cari eara multu sirsem și multu pîngăn. Tri un lucru di țiva-ici, pidipsea oamiñil’i di l’i loa cutremlu. Ca vai di-ațel’i țe-l’i cădea tru mînă!
Nu-ascăpă di sirsimlichea amirălui ș-un om - analtu ș-mușat ca un anghil. Cari știe țe avea faptă el, că amirălu, lu-arucă tu zundani și dimăndă ca s-nu-l’i da s-mîcă ici-țiva, ași că s-lu-alasă s-moară di foame. Vîrnu, ni oaspe, ni dușman nu putea s-ñeargă s-lu veadă. Mași ună hil’e a lui, veduiă și cu nat pri sin, avea-ndreptu si s-ducă doauă ori în dzuă la nîs. Ma, ș-nîsă, ninte ta s-intră la tatu-su, eara mutrită ghine, ca s-nu-aibă țiva di mîcare ascunsă. Inima l’i si curma a măratil’ei di feată, cîndu videa că lailu-l’i di tată - dzuă di dzuă slîghea și, după patru dzîle, cîndu s-dusi di-l vidzu leșinat di nimăcare, l’i si feațe ahîntă jale, că-l’i deade a tată-sui să sugă dit sinlu a l’ei. Di oara ațea își curmă natlu, și doauă ori în dzuă s-aplica pri tatu-su, ca pri un ficiuric, s-lu hrănească.
Putu ași, ca s-nu lu alasă s-moară, și după multă minduire și-află ș-un trop tea s-lu-ascapă dit zundane. Știa feata că amirălu ișea la primnare ună oară-n dzuă, călare pri un cal țe fudzea ca un smeu.
S-feațe nîsă ca glară, și - la poarta palatil’ei, tu ișirea ș-tu intrarea amirălui, își cînta cînticlu aestu:
Amiră-mușat ca soare,
Ca s-asculț a meale zboare,
Țini-ț calu-ațel astimtu,
Cal țe fudze ca un vimtu.
Că di mumă-sa nu-i faptu,
Ma cu mumă-sa i-ndreptu.
Di tu ponda di zundane
Scoate-un om, țe-i ca fidane,
Țe-l hrănescu ca pri-un nat
Ș-easte-a dadă-meai bărbat.
Trîcură nîscînte dzîșe, ași. Amirălu avdza cînticlu ș-tu ișita din casă, ș-tu turnată, ma l’i se părea că feata i glară, și nu-l’i băga zboarile tru minte.
Ună dzuă ea cînta ahînt jilos, că amirălu își țînu calu, ca s-avdă ghine zboarile, cari nu-l’i se părură ca dzîse di glară. U acl’imă ningă nîs, și u întribă țe va s-dzîcă: „cal țe nu-i de mumă-sa faptu, ma cu mumă-sa i-ndreptu“ și „om țe-l hrăneaște nîsă ca pri un nat, și easte a dadă-sai bărbat“. Feata l’i-aspuse că, ațel cal a lui, țe-l încalică el, nu i fitat di iapă, ma s-disică iapa, cari nu putea s-lu feată și ași fu scos dit nîsă mîndzul, și cu chealea iapil’ei s-feațe șeaua cu cari s-îndreadze calu. Ași avea avdzîtă nîsa de la tatu-su. Apoia l’i dzîse a amirălui că un om, pri cari el dimăndă s-lu arucă tu zundane și lu-alăsă fără di mîcare, l’i-easte a l’ei tată și, ca s-nu-l alasă s-moară di foame, lu hrăneaște nîsă, ca pri un nat, cu sinlu a l’ei.
Cîndu avdză amirălu aiste zboară, și vidzu diștiptăciunea featil’ei și vrearea a l’ei cătră tatu-su, l’i si mul’e ahînt inima, că di-unăoară lu scoase pri tatu-su dit hapse, iar a featilei l’i deade ună pungă di păradz.

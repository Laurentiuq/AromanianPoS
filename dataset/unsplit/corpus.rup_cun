LITERATURÃ POPULARÃ
ANECDOTE
LEGENDE
BASME
LUPLU CU VULPEA
Eara tse nu sh-eara.
Eara un lup, - Masturlu-Nicola, shi unã vulpe, - Chira-Mara.
Nãshi s-featsirã sots, se-avinã deadun shi avinaticlu s-lu-mpartã frãtseshte.
Tu ishirea avinare - aflarã unã oalã cu njeare.
- Ha!, s-aurnji Masturlu-Nicola, - va u mãc!
- Nãinte sh-nãinte nu prinde s-dzãts: „va u mãc“, ma: „va u mãcãm“, ãlji fatse Chira-Mara. Sh-apoia, nu dzãts tine, ninga nu o-aflãm - shi, ai! - s-u mãcãm? Macã vrei casã s-adrãm, casa nu se-adarã cu gãlpuirea a tut tse s-aflãm...
- Cum shtii, Marã!
- Tsi sã shtiu? Cum fac toatã lumea, sh-noi: s-o-ascundem njearea shi dit trei-trei dzãle, s-nã dutsem s-mãcãm cãte putsãnã.
Featsirã cum gri Chira-Mara atsea shireata: o-ascumsirã njearea tu un giuneapine.
Nu tricu nã dzuã shi - ia-ts-u cumbara vulpe, iu-lji dzãtse a lupului:
- Masture-Nicola, me-acljimarã s-pãtedz!
- Macã te-acljimarã, du-te!, dzãse luplu.
Duse vulpea shi - glãp-glãp!, glãpui njearea diprisuprã, cã aclo duse, aestu-lji fu pãtedzlu.
Cãndu s-turnã, u ãntribã luplu:
- Cum ãlji dzãsishi, Chirã-Marã?
- A pãrnitulu! Cum altã soe s-lji dzãts, - cã eara protlu ficior ãn casã.
- Musheatã numã, s-tsã bãneadzã! - gri luplu.
Dzua alantã, ia-ts-u vulpea, pale:
- Mastur-Nicola, me-acljeamã s-pãdetz, iarã.
- Em, du-te macã te-acljeamã!
Vulpea duse shi - glãp-glãp!, u-ngiumiticã oala di njeare.
Tu turnatã u-ntribã nãpoi luplu:
- Tsi numã-lji bãgashi, Chira-Marã?
- Tsi numã s-lji bãgam? Giumiticã ãlji dzãsh, cã-shi fu featã aestã.
Dupã nã dzuã, nãpoi, vulpea:
- Mastur-Nicola, sh-adz me-acljimarã s-pãtedz!
Luplu-lup, iu si-lji si ducã mintea lui cã aoa nu curã lucru curat! „Du-te“, lji-dzãse diznou.
Cari duse vulpea, nu ts-alãsã njeare tu oalã!
Tu turnatã, nãpoi u-ntribã Masturlu-Nicola:
- E, tsi numã-lji bãgashi sh-a noului vleat?
- Bitsitã ãlji bãgai numa!, dzãse vulpea - cã sh-o-avea bitsitã tutã njarea.
- Musheatã numã, - s-tsã bãneadzã! - ãlji urlã zdanganlu di lup.
Taman avea tricutã treile dzãle, sh-aprindea sã s-ducã s-mãcã di njeare. Am, tsi s-mãcã, chetsre? Ñearea tutã o-avea glãpuitã mastorsa di vulpe.
- Mastur-Nicola, Mastur-Nicola, - u mãcashi njearea fãrã di mine, cumu s-veade!, dzãse vulpea.
- S-mi ljertsi, Chira-Marã, gri luplu - ma nji si pare cã tine u adrashi aestã mushuteatsã!
Ba, cã tine, ba, cã mine - si-ncãcearã shi si-mpãrtsãrã.
Vulpea lo calea cãtrã-n hoarã, s-anciupã vãrã gãljinã. Aclo iu-shi imna, da di un preftu. Aestu s-turna, cu yumarlu ãncãrcat di lituryii, di la bisearicã. Nãsã-l vidzu, ma, di diparte, s-tease-n calea-lji, ca psoahe, shi, preftul, cum u vidzu, cãndu tricu prin ningã vulpe, u lo di cicior sh-o-aruncã pri yumar. Bunã-i, mindui omlu, trã guna ali priftease! 
Vulpea, pri dinãpoi, dizleagã satslji sh-arucã lituryiile unã cãte unã, tute ãm-pade. Dipune apoia shi iar, unã cãte unã, le-adunã di-mpade shi - ljea-lji ciulica, s-pots! Agiumse cu nãse tu pãdure. Aoa, na-l shi Masturlu-Nicola. Aestu-lji dtãtse, ciudusit:
- D-iu, cumbarã, d-iu, Marã, cu pleashca aestã?
- D-iu s-hibã, Masture-Nicola? Em, di la bisearicã!
- Cum acshi, di tsã li deadirã? Cum featsishi?
- Cum s-fac? Cum vreai s-fac?! Mi dush ningã usha di bisearicã shi acãtsai: dã-nji, prefte, nã lituryie! - dã-nji, prefte, nã lituryie! Shi preftul, trã unã - ãnji deade nã tisagã!
- S-mi duc sh-io, nji-da sh-a-njia?
- Avdzã, s-da? Va zbor, aestã?!
Nu amãnã luplu shi na-l iu s-dutse la bisearicã. Ãshi bagã caplu tu ushã shi apãrnjeashte s-aurlã ca vãr lup:
- Dã-nji, prefte, nã lituryie! Dããã-nji, prefte, nã lituryie! 
- Duuua, lupe! Duuua, lupe! - acãtsarã lumea si zghileascã di tute pãrtsãle, - cã nu vidzu luplu cum fudzi de-aclotsi.
Agiumse tu pãdure. Lji-iase vulpea s-lu-ashteaptã shi s-lu-n-treabã, cum tricu? El aspuse tsi pãtsã sh-cum vrea-lji frãngã chilunghea, s-lu bãga tu mãnã.
- Am, nu ti-ntreb - cum dzãtseai?, gri vulpea.
- Cum s-dzãc?: Dããã-nji, prefte, nã lituryie!
- De-aestã nu-ts deadirã, Mastur-Nicola. Va dzãtseare cu boatsea ma minutã, nu tu groasa! Aclo va si stridz dip ayalea: „Dã-nji, prefte, nã lituryie!“.
Chirutlu di lup ascãpã nã oarã nifrãmtu, shi s-lo dupã mintea ali vulpe, sã s-ducã s-greascã... cu boatsea minutã. E, nu-apucã Masturlu si-shi bagã caplu tu ushe, shi: Duuuaaa! - pri nãs, cu cãnji, cu cãtsãlji, shi-l cruirã, ãl cruirã cu parlu, pãnã-l vãtãmarã!
Sh-cu aestã, ascãpã vulpea di pondul di lup.
TREILjI LINÃVOShI
Eara tse nu sh-eara.
Sh-eara nã oarã trei linãvoshi, Mitlu, Pitlu shi Chitlu - cum nu pots s-ts-u badz cu mintea. Di leane tsi lã eara, nã oarã tu treili dzãle mãca.
Chinsirã sã s-ducã tu unã hoarã. S-nu tsiva di bagã vãrnu di nãshi nã drãshcljeauã ma-nsus - s-acãtsarã shi-amishtreilji de-a-numiri, shi cãt muta unlu ciciorlu si-l bagã ma ãnclo, lu muta sh-alantsã! 
Calea tutã nu scoasirã cipit trã giurat din gurã; si-lji videai, dzãtseai cã suntu tsiva muts. Ãn cale - na, nã lirã, vidzi unlu! Shi s-nu greascã multe di leane: „ea-u!“, dzãse. Aestu fu Mitlu. „Cari...?“, gri Pitlu; „S-u lea?“, avdapse Chitlu; „Treilji!“, tãlje cuvenda Mitlu.
Treilji, cã de! - cum s-apleacã mashi unlu?
Cu angãrie greauã, apucã fluria treilji, dupã tse fac unã oarã - cu oara, pãnã s-apleacã shi sã s-mutã ãmproshti. Shi, di leane, tra s-nu u poartã mashi unlu, u tsãn treilji cu cãte un dzeadzit!
Agalea-galea, agalea-galea agiumsirã ãn hoarã sh-trapsirã la hane. Hãngilu s-lishinã de-arãs, cãndu-lji vidzu pri halea aestã. Ma, cari ãlji vidzu cu fluria tu mãnã, nu lã dzãse tsiva, ma lji-ashtiptã ghine sh-lji ãntribã tse vor.
- Pitã, carne, yin, mãrcat - grirã nãshi.
Hãngilu, drac din vale, nu-ashtiptã cama multe: aduchi tse vor shi bãgã di l-adrã pita, lã hearse carnea, lã umplu cofa cu yin shi lã aduse misura cu mãrcat. Lã bãgã measa, lji-a-mundusi shi lji-alãsã.
Tute bune, ma cari s-talje pita, tora? Shed treilji alichits di mur shi s-bagã... ca atsel care va si s-minã, i va s-greascã - s-tale pita. Sh-ts-aflashi tutiputã s-greascã i sã s-minã! Shidea treilji ca nishte icoane dit bisearicã.
Un dhicunjear, tse alãga shi s-tsãnea di ushe, treatse sh-pri ningã usha lor, bagã caplu nuntru shi acatsã s-tsearã:
- Datsi la oarfãn, datsi!
Ma vidzu cã nu s-minã vãrnu, tut s-cama apruchea dhicunjarlu. Aproachi-te, aproachi-te, lji-u deade njurizma, di pitã tu nãri, shi cãndu shi-u bãgã dininte, dã-lji, sh-dã-lji - prota peturlu di pri-suprã, apoia veardzãle, cãlcãnjile, peturlu di pri-ghios - nu-shi alãsã tsiva.
Cãt dipinã pita, lji-u intrã a carniljei de-a ghinealui, di-ts ampãrea cã-i agiun-suptu di cãtushe, cu ahãtã agiuneatsã mãca.
Cari u featse sh-carnea, lji si dishcljise ini trã yin. Mutã cofa shi gãl-gãl!, gãl-gãl! - u stricurã. Unã stricurare shi si-cucutã dhicunjearlu, cã luã adrã caplu. Na-l iu zubra singur - cã ts-ei nãs, nu-i vãrnu! Tu mardzine, lo sh-lã aumse fatsa linãvoshlor, cu mãrcat, ãshi adunã cumãtsle tse-avurã arãmasã, tu traslu, sh-li cãpsãlsi!
Fugãnda nãs, na - un cãne intrã tu udã sh-lã u intrã a oasilor. Cari vidzu cãnile cã vãrnu nu-l vãyeashte, se-aproache di linãvoshi shi acatsã s-lji alingã; alindze unlu, treatse la alantu, shi cãndu agiundze la treilu, - cum featse, cum adrã cã lu mushcã di ureaclje, di-l usturã pãn tu frãndzãle di hicate.
Atsel mushcatlu nu putu si s-tsãnã shi zghili.
- Uh, lele-nji!
Cãt dzãse „lele-nji“ Shi dolji alantsã, tu unã boatse, ãlji grirã:
- Talji-u pita, cã tine grishi!
Tsi pitã s-talje, s-lji tale Dumnidzã elji aclo - cã nu avea armasã ni sãrãmi.
Sh-ahãnte sh-tute pãtsãrã linãvoshlji sh-lãvoshlji.
UNA FEATÃ CU MINTE
S-aspune cã tu unã zãmane, - shi easte multu de-atumtsea, - bãna un amirã, cari eara multu sirsem shi multu pãngãn. Tri un lucru di tsiva-ici, pidipsea oaminjilji di lji loa cutremlu. Ca vai di-atselji tse-lji cãdea tru mãnã!
Nu-ascãpã di sirsimlichea amirãlui sh-un om - analtu sh-mushat ca un anghil. Cari shtie tse avea faptã el, cã amirãlu, lu-arucã tu zundani shi dimãndã ca s-nu-lji da s-mãcã ici-tsiva, ashi cã s-lu-alasã s-moarã di foame. Vãrnu, ni oaspe, ni dushman nu putea s-njeargã s-lu veadã. Mashi unã hilje a lui, veduiã shi cu nat pri sin, avea-ndreptu si s-ducã doauã ori ãn dzuã la nãs. Ma, sh-nãsã, ninte ta s-intrã la tatu-su, eara mutritã ghine, ca s-nu-aibã tsiva di mãcare ascunsã. Inima lji si curma a mãratiljei di featã, cãndu videa cã lailu-lji di tatã - dzuã di dzuã slãghea shi, dupã patru dzãle, cãndu s-dusi di-l vidzu leshinat di nimãcare, lji si featse ahãntã jale, cã-lji deade a tatã-sui sã sugã dit sinlu a ljei. Di oara atsea ãshi curmã natlu, shi doauã ori ãn dzuã s-aplica pri tatu-su, ca pri un ficiuric, s-lu hrãneascã.
Putu ashi, ca s-nu lu alasã s-moarã, shi dupã multã minduire shi-aflã sh-un trop tea s-lu-ascapã dit zundane. Shtia feata cã amirãlu ishea la primnare unã oarã-n dzuã, cãlare pri un cal tse fudzea ca un smeu.
S-featse nãsã ca glarã, shi - la poarta palatiljei, tu ishirea sh-tu intrarea amirãlui, ãshi cãnta cãnticlu aestu:
Amirã-mushat ca soare,
Ca s-ascults a meale zboare,
Tsini-ts calu-atsel astimtu,
Cal tse fudze ca un vimtu.
Cã di mumã-sa nu-i faptu,
Ma cu mumã-sa i-ndreptu.
Di tu ponda di zundane
Scoate-un om, tse-i ca fidane,
Tse-l hrãnescu ca pri-un nat
Sh-easte-a dadã-meai bãrbat.
Trãcurã nãscãnte dzãshe, ashi. Amirãlu avdza cãnticlu sh-tu ishita din casã, sh-tu turnatã, ma lji se pãrea cã feata i glarã, shi nu-lji bãga zboarile tru minte.
Unã dzuã ea cãnta ahãnt jilos, cã amirãlu ãshi tsãnu calu, ca s-avdã ghine zboarile, cari nu-lji se pãrurã ca dzãse di glarã. U acljimã ningã nãs, shi u ãntribã tse va s-dzãcã: „cal tse nu-i de mumã-sa faptu, ma cu mumã-sa i-ndreptu“ Shi „om tse-l hrãneashte nãsã ca pri un nat, shi easte a dadã-sai bãrbat“. Feata lji-aspuse cã, atsel cal a lui, tse-l ãncalicã el, nu i fitat di iapã, ma s-disicã iapa, cari nu putea s-lu featã shi ashi fu scos dit nãsã mãndzul, shi cu chealea iapiljei s-featse sheaua cu cari s-ãndreadze calu. Ashi avea avdzãtã nãsa de la tatu-su. Apoia lji dzãse a amirãlui cã un om, pri cari el dimãndã s-lu arucã tu zundane shi lu-alãsã fãrã di mãcare, lji-easte a ljei tatã shi, ca s-nu-l alasã s-moarã di foame, lu hrãneashte nãsã, ca pri un nat, cu sinlu a ljei.
Cãndu avdzã amirãlu aiste zboarã, shi vidzu dishtiptãciunea featiljei shi vrearea a ljei cãtrã tatu-su, lji si mulje ahãnt inima, cã di-unãoarã lu scoase pri tatu-su dit hapse, iar a featilei lji deade unã pungã di pãradz.
Cu multa vreare tse u-aspuse trã tatu-su, sh-cu dishtiptãciunea a ljei, putu feata s-lu ascapã di la moarte siyurã!
TEORIA ShI PRACTICA
„Sãnt ãndoauã ãnvetsuri, cari si amintã mashi cu ghivãsirea, i cu avdzãrea. Sãnt shi ãndoauã alte lucri, cari nu intrã tu caplu a omlui pãnã s-nu li videm sh-cu oclji. Cãt bãnãm - multe avdzãm shi multe videm, ma cu tute aiste - tsiva nu shtim, pãnã s-nu bãgãm mãna ca s-adrãm atsea tsi nã si pare cã shtim. Cu alte zboarã, voi ca s-dzãc eu - cã teoria easte bunã, di multe ori, ama cãte unoarã armãne multu ma-nghios di practica.“
Ashi zbura unoarã un aush cu minte, cãtrã-ndoi tiniri cari ninga nu avea ishetã dit shcoalã, shi cari aveau ideia cã... vãrnu nu poate si shtie ca nãshi, cã... tut tsi-azboairã, s-mãcã!
Ca s-lã da s-achicãseascã tsi va dzãshu pãn aua, ascultats tsi aleaptã pãrãvulie lã spuse aushlu:
Un amirã cu multe dhrãnji ãn cap - shi alãgat cãt vrets, ãshi dzãse si spunã cã, nãscãnte ori, teoria singurã nu agiutã cãt lipseashte, shi cã atuntsea s-acljeamã omlu mintimen, cãnd, pi ninga teorie, are shi putsãnã practicã. Tr-atsea, ca sã s-a-ducheascã ma ghine aist lucru, bãgã el, amirãlu, nolgica di unã odã, lungã din opt cots, largã di tsintsi shi di patru cots analtp - un cãtsãn mare, plin cu pileaf dultse, shi aduse shi doauã linguri di shase cots sh-aiste. Acljimã pi nai cama ãnvitsatslji oaminji di tut laolu, shi lã dzãse cã va s-lji facã prots-viziri, s-puteare elji s-mãcã di pileafu aist: „s-mãcats cu lingurile tsi li videts atsia, ma fãrã ca s-mishcats cãtsãnlu di tru loc shi fãrã s-v-aprucheats di el!“
Si shutsãrã, si-anvãrtirã lailji-nvitats, shi - vidzãndalui cã nu puturã s-facã tsiva, ãlji dzãsirã a amirãlui cã atsea tsi caftã nãs, vãrnã oarã nu poate ca s-hibã.
Atuntsea amirãlu acljimã un alt om, cari nu shtia ahãntã carte, ma eara cu multã practicã shi lji-afita caplu ti multe. Aist, cum aflã tsi va amirãlu, fãrã multã minduire, ãlji dzãse a unuia di ãnvitsatslji:
- A lai fãrtate, - ljea tine unã di lingurile aiste shi trets tu chioshlu atsel di-aclo; va s-ljeau sh-mine unã altã lingurã, ca a ta, shi va s-trec tu chioshlu di carshi cu tine.
Dupã tsi featsirã ashi, ãnãltsarã coada a lingurilor tu chioshile din sus shi di cara hipsirã lingurile tu cãtsãnlu di pileaf, atsel cu practica timse linguara shi atsel cu teoria shi lu filipsi pi sotslu cu practica. Shi ashi featsirã, pãn si sãturarã.
Cu aiste vidzute, tuts oaminjilji adunats aclo, ca s-mutreascã, aduchirã cã atsel cu teoria nu va s-putea s-mãcã pileaf, ma s-nu vinea s-lji da plan shi s-lji-agiutã atsel cu practica.
Teoria cu practica de-adun -
Bitisesc un lucru bun
HORIATLU ShI GÃLjINA
Un horiat simplu, cum sunt totsi horiatslji, sh-u bãgã tu minte sã s-ducã oaspe la amirãlu a lui.
Fãrã s-ãntreabã ushierlu, el intrã tu oda iu mãca amirãlu shi shidzu pe measã. Horiatlu a nostru shi-avea adusã deacasã, tru unã tavã, unã gãljinã umplutã cu fãstãts, stafidz, orez shi alte.
Amirãlu, care avea chefe dzua atsea, nu-lji dzãse tsiva a horiatlui, ma ashtipta s-veadã tsi va s-facã aist om.
Horiatlu lo un cutsit shi unã furculitsã shi u ãmpãrtsi gãljina: caplu lji lu deade a amirãlui; areapitle a ficiorilor, cicioarle a huzmichiarlor, - shi mesea ãmplinã shi-u tsãnu trã nãs, shi acãtsã s-mãcã.
Amirãlu nu putu s-aravdã, - ãlji dzãse cã ãmpãrtsãrea a gãljinei nu e dreaptã, cã partea atsea cama bunã u tsãnu trã nãs.
- Ljiartã-me, Doamne... Mine feci cum lipseashte. Tsã ded caplu, cã tine eshti caplu a nostru; ded areapitle a hiljilor a voshtri, cã nãshi vã suntu ca nishte areapite, - agiutorlu a vostru; dedu cicioarle a huzmichiarlor, cã nãshi nu fac alt tsiva di cãt alagã ãn sus shi ãn ghios. Mine, care escu un om di mese, tsãnui mesea...
La aiste zboarã, amirãlu arãse mult, shi-lji deade unã mare pishcheshe.
Aistã faptã hazoasã s-arãspãndi tru tutã atsea hoarã.
TRÃ TsE NU-ARE YIFTsÃ FURI
Lã si avea urãtã cu bana di yiftaryio. Dicãt totãna cu mãnjile arse, ca s-facã tsupate, guvojdzã, petale..., cama ghine s-tsingã pala cum fac shi-alts mults gionji shi-aco tu munte, cu sala di mese sh-cu tufechea di-anumira, s-acatsã chirãgiadzlji, p-lã ljia pradzlji.
Ashe s-mindui yiftul Thimnjiul cu treilji-a lui ficiori: Cotta, Cola shi Albul. Sh-ni unã, ni dauã, li tsimsirã, umplurã trastile cu pãne sh-fuga tu munte: isherã furi!
Pãnã cãnd trastile eara-mpline, ãshi-acãtsarã unã aumbrã groasã, diparte di calea-mare, shi-aco, tseshi pi pãndicã, fãtsea planuri, planuri.
Dzãlile tritsea, ma chirãgiadzlji nu s-videa, - cã, de, tse cãfta pi iu nu lã eara calea? Pãnea dit traste lã si bitisea. Teshi pi pãndicã, lã eara fricã s-minã sh-capitli. Alãtratlu a vãrui cãne ãlji fãtsea s-treamburã ca vearga shi s-lp ãngljiatsã suflitu. Gionji furi!
S-gulirã trastile! Cari di nãshi si s-ducã ãn hoarã, s-ljia pãne?
- Bre afende, dzãse Cotta, ghine dzãtsea dada cã noi nu nã him acshi trã furi!
- Ghine dzãtse Cotta, ore afendi, lji-u toarã Cola. Ma ghine s-nã turãm ãn hoarã shi s-adãrãm guvojdz.
Albul tãtsea dip.
- Ashe i ghine, lãi hilji, s-nã turãm ãn hoarã shi s-nã ãncljinãm. Dicãt, nji-u fricã - s-nu dzãcã ascherea cã featsim cai shti cãti lãiets.
Shi-ashe, lailji furi nu-shi shtia tsi s-facã. Dumidzã fu cu nãshi, cã putsãn cama diparte eara un plai plin cu-amure. Dzua lã fu fricã si s-ducã, ma shi-cãnd ascãpitã, doamne-doamne!
Trei dzãli bãnarã nãshi mashi cu-amuri, pãnã tse s-bitisirã sh-nãse. Nu eara altã halã, prindea si s-ducã la moarã, s-caftã pãne. Ashe featsirã.
Cum se-apruchearã di moarã, cãnile ahurhi s-alatrã.
- Ei, murare - gri yiftul Thimnjiul - tsãni cãnile cã him furi!
Dupã tse cãnile fu ligat, intrarã tu moarã shi-lji dzãsirã a murarlui s-lã facã unã turtã cãt cama mare. Murarlu bãgã trã turtã, iar gionjilji furi, teshi pi dints, ashtipta turta...
Nu tricu mult sh-moara fu anvirigatã di ascheri, cã murarlu lji-avea datã hãbare pi-ascumta.
- Ascundets-vã, dzãse murarlu, cã yine ascherea.
Unu di nãshi, tatãl a lor, nu-apruftusi si s-ascundã. Lu-acãtsarã shi-l tãljiarã.
- Moreee, tsi sãndze lai au sh-yiftsãlji aeshti - dzãse un aschirlã! Cum lã easte chealea, ashe lã e sh-sãndzile...
- Nu-i ashe, efendim, - gri Cotta, tsi eara ascumt tu un loc shi trimbura ca vearga: sãndzile easte lai di-amure.
Lu-acãtsarã shi pri Cotta shi-l tãljiarã.
- Ma s-nu avea gritã, vrea s-avea ascãpatã - dzãse un aschirlã.
- Tsi greai, vre glare! - lji-u-are Cola.
Lu-acãtsarã shi-aist shi-l tãljiarã.
Albul, tsi avea armasã, lji si pãru cã va ascapã shi dzãse:
- Mini nu grescu, efendim, pi mini s-mi-alãsats!
- Sh-tine, vre gaie, hi fur?
Lu-anciuparã sh-pi nãs shi-l pitricurã oaspe tu lumea alantã.
Sh-de-atumtsea nu-are yiftsã furi.
TRÃ TsE FURÃ PICURARLjI
Cãndu Lu-adusirã Hristolu, s-Lu-ncrãfuseascã pi crutse, dushmanjilji a Lui dimãndarã si se-aducã nãscãnti penuri mãri. Cãt le-adusirã, na cã treatse pri-aclo un picurar; ãl curmã njila cãndu vidzu maratlu-shi di Hristo cum s-dirinã. Picurarlu s-shutsã, se-nvãrteashte, da dulãi di-avarligalui, sh-featse cum featse, sh-cãleashte unã cãte unã tute penurli di-aclo.
Dushmanjilji a Hristolui, cãndu vidzurã cã penurle lipsescu, acãtsarã s-facã ca turbatslji. Mutrescu ãncoa, mutrescu ãnclo, - cãipe s-featsirã penurli di ningã nãshi. „More, cari li lo? More, cari li lo?“, fãtsea tuts, ca shishtisits, sh-vãr nu putea s-dzãcã cari li lo: - picurarlu u-avea angãnatã cãtsaua fãrã ca s-lu aducheascã.
Tu-atsea oarã, na cã treatse pri-aclo shi-un yiftu. Di un, di alantu, di-aua, di-aclo - yiftul aflã cã ehtsãrlji alagã trã penure:
- A, ma penure cãftats aua? - ãntribã nãs. Ma cã i zborlu trã penure mashi, nu vã mãcats inima, cã v-aduc eu ma mãri sh-ma buni.
Shi-ashi, yiftul s-dusi di-adrã nishti penuri yifteshti tse, cãndu acãtsarã si-lji le batã tu truplu a Hristolui, Ãshi vidzu maratlu nividzutile.
Atumtsea s-turnã Hristolu cãtrã picurar, shi-lji dzãse:
- Picurare, tine tse Mi vrushi - s-nji-ai urãciunea: totna ãnviscut sh-totna avut s-ti ved; di furtu mãnã s-nu tradzi, sh-necã s-vedz i s-pats tsiva di furare.
Apoia s-turnã cãtrã yiftu, shi-lji dzãse:
- Yiftu sh-laiu s-ti ved totna. Hãire s-nu-ai putes, sh-cu pãntica nafoarã s-imnji totna, dispuljiat shi cacurizic.
Di-atumtsea yiftamea, tse-lji dzãc shi fara Hristolui, tradze nitraptile; iar picurarlu, cãt bun sh-curats s-hibã, tut va da cãte unã-oarã tu tehnea atsea a lui, tse lji-u dimãndã tu-atsel chiro Hristolu: s-furã barim cãte un numaljiu tu an.
DI AL NASTRADIN-HOGEA
Earã unã oarã trei cãlãtori. Unã dzuã lji acãtsã unã furtunã pri cale shi s-turnarã la unã hane tse eara aclo aproape. Dupã tse mãcarã sh-biurã noaptea ãntreagã, dimineatsa lji dzãsirã a hãngilui s-lã da tsiva sh-trã cale. Cum hãngilu nu-avea ninga vãrnã mãcare hãzãre, lã hearse vãrã dzeatse oauã. La platã bãgarã tu socotealã somnul, mãcarea sh-biutura a lor, iarba a caljilor, fãrã si-shi aducã aminte, nitsi elji, nitsi hãngilu, di dzatsile oauã.
Tricurã di-atumtsea ca trei anji. Lucrile vinjirã ashi ca treilji cãlãtori s-tragã nãpoi la vecljiul a lor hãngi. Unlu di elji, care vrea si se-aspunã cã easte ma tinjisit, acljiamã hãngilu shi-lji dzãtse:
- Ia ascultã, ore Dzimã - ashi se-acljima hãngilu -, aua s-trei anji noi aveam traptã tut aua, la tine. Ghine ma tu oarã a fugãljei nã-agãrshim s-tsã plãtim dzatse oauã tse nã le aveai datã trã cale. Tute fãtsea un yros; noi ts-dãm tora doi. Eshti ifhãristisit?
- Ñi-aduc multu ghine aminte, ore oaspe - lji-u-are hãngilu -, ma ved cã nu-nji dats cãt prinde. Tora, dupã trei anji lipseashte si-nji dats unã njilje di yroshi!
- Cum s-poate unã ca aestã, dzãsirã cãlãtorlji. Tse, nacã vrei s-t-arãdz di noi?
- Nu-nji arãd sh-dip, dzãse hãngilu. Ãnji dats unã njilje di yroshi, i v-aduc la huchiumate.
Cãlãtorlji nu vrurã se-avdã di zboarile a hãngilui, shi el s-duse di-lji deade tu mãna a catilui.
Dzua alantã lã vinjirã clisile, sh-la noauã dimineatsa - eara-lji ãn fatsa catilui. Hãngilu, dupã tse aspuse cum vinjirã cãlãtorlji, cum lã deade s-mãcã, agiumse sh-la oauã.
- Dzatsi oauã, dzãse nãs, vrea-nji da dzatse puilji. Cathi puiljiu, veara alantã vrea-nji da altsã dzatsi puilji, ashi cã vrea s-facã unã sutã di capite. Cathe cap, a treia vearã vrea-nji da ninga cãte dzatsi puilji, ashi cã s-fac pisti tut unã njilje di puilji. Eu, domnule giudicãtor, nu lã caftu dicãt cãte un yros pi cap. Si-nji plãteascã cama-n yie njiljia di yroshi, cã altã soi vai cama alin tinjia a puiljilor.
Catilu armase pri minduire, sh-dupã mutra tse featse, undzea cã vrea s-da ãndriptate a hãngilui.
Unlu di cãlãtori s-fatse cã-lji curã narea. Ishi pãnã nafoarã, sh-di atsia, ayonjia dupã avocat.
Tu chiorlu atsel, Nastradin-Hogea eara avocatlu atsel cama avdzãtlu. Cum agiumse la nãs, cãlãtorlu lji-aspuse cum sta tutã mintitura.
- Multu ghine, dzãse Nastradin. Tine du-te la huchiu-mate sh-dzãlji a catilui cã voi nu hits efharistits di istindachea a lui shi cã ashtiptats un avocat ca s-vã ljia apãrarea.
Cãlãtorlu s-turnã la huchiumate shi-lji dzãse a catilui ashi cum lji-avea aspusã Nastradin. Catilu-l cunushtea ghine pi Nastradin, ashi cã prindea ca s-lu ashteaptã.
Adastã unã oarã, adastã doauã ori, sh-Nastradin tut nu s-videa s-yinã. Catilu pitricu atumtsea un purtar ca s-lu acljiamã. Cãndu purtarlu agiumse acasã la Nastradin, lu-aflã iu hirbea nishti grãn. Lji dzãse cã lu-ashteaptã catilu la huchiumate sh-lipseashte s-yinã cãt cama-n yie. Nastradin lji-as-puse cã va s-yinã unãshiunã, cã grãnlu easte etim sh-cã va-l pitreacã la agru ca s-lu seaminã, cã ashi, hertu, creashte cama ayonia. Purtarlu nu shtia cu cari mãnã si-shi facã crutsea, cãnd avdzã aeste zboare.
S-duse shi-lji dzãse a catilui tse lji-au avdzãtã urecljile. Catilu apãrnji se-arãdã sh-nãs.
Dupã putsãnã oarã, agiumse sh-Nastradin la huchiumate.
- Cãtse amãnashi ahãnt, Domnule Nastradin, - lu-ntribã catilu.
- De, efendim, aveam nãscãntu grãn trã hirbeare sh-nu puteam s-lu alas, cã prindea si-l pitrec cãt cama-n yie la agru, ca s-lu seaminã, cã ashitse, hertu, acreashte cama-n yie sh-cama mare.
„Ha, ha, ha!“ - apãrnjirã se-arãdã tuts din salã.
- Ptiu! s-ti ljia dratslji, s-ti ljia - lji-u-are catilu -, cã multu glar va s-hii! S-poate vãrnãoarã ca s-creascã grãnlu hertu?
- Am dit oauã hearte pot ca s-easã vãrnãoarã puilji? - dzãse arãdzãndalui Nastratin-Hogea. Arãdets di mine sh-nu videts tse glari hits voi, tse hits acljimats s-fãtsets ãndriptate la oaminji!...
Cu aesti zboarã, avocatlu a nostru ascãpã pi maratslji di cãlãtori di unã mare bileaie.
Hãngilu, cu nãrile dipuse, le-adunã cãtrã acasã - shnju pot si shtiu cãte va-lji aibã asunatã a muljiari-sai di inate.
UN VIZIR CU MINTE
Shahlu a li Persie di un chiro, vru sã shtibã cãts glari are tu amirãriljea a lui shi-lji cãftã a vizirlui s-lji facã unã listã cu tuts. Vizirlu u featse shi bãgã ãn caplu a listãljei numa a Shahlui! Cãnd u vidzu Shahlu, s-nãiri foc!
- Amirãlu-a meu, ãlji dzãse vizirlu, dzãlile tricute deadishi paradz multsã la nishti oaminji, ca si-s ducã s-ts-ancupãrã calji di tu Evropa shi escu siyur cã oaminilji atselji nu va s-toarnã nãpoi; - ia trã tse ti bãgai ãn caplu a listãljei.
- Cara si s-toarnã? - dzãse Shahlu.
- Ca si s-toarnã, va se-ashtergu numa a ta shi va scriu numile a lor, ãlji dzãse vizirlu.
CUM S-FEATsE ShUMUROÑLU
Un oarfãn, unãoarã, ãshi avea unã yinje multu bunã, cu care ãshi hrãnea fumealjia. Vitsinlu a lui - om avut, nu shacaie - ãl zilipsi trã aistã yinje, shi pãn tu sone lji-u lo cu zore. Maratlu di oarfãn s-duse sã s-plãngã la judecãtor, tr-aistã nidriptate. Judecãtorlu, atumtsea, lu-acljimã pri-avut shi-lji dzãse:
- Cãtse loashi yinjea a vitsinlui?
- Yinjea easte a mea - spuse avutlu.
- Ai martiri cã yinjea easte a ta? - ãntribã judecãtorlu.
- Singurã yinjea mãrturiseashte cã easte a mea - lji-u turnã avutlu.
- Ai minte? - ãlji dzãse judecãtorlu. Yinjea zburashte vãrnã oarã?
- Nu vã nãirits, doamne. Aide s-njeardzim aclo, shi va s-videts cã yinjea zburashte.
- Macã e ashi, atumtsea mãne tu oara optu - va s-njeardzim aclo deadun.
Piste noapte, avutlu ul lo hilji-su, ul ãnviscu cu samure, ca ficior di om avut tse eara, shi s-duse cu el la yinje. Featse aclo unã njicã lãgame shi-l bãgã ficiorlu nãuntru, shi-lji dzãse: „Mãne tu oara optu, cãndu noi va s-yinjim aoatse shi va s-ãntribãm: „Yinje, a cui eshti?“ - tine va s-dzãts: „Escu a avutlui!“ Ashi, alantã dzuã, cum avea zburãtã, s-dusirã la yinje, s-u ãntreabã. Yinjea dzãse: „Escu a avutlui!“ Cu aistã turlie, avutlu zãpisti yinjea tsi lji-avea ocljiul.
Maratlu di oarfãn, ãnvirinat di nidriptatea aistã, blãstimã shi dzãse:
- Blãstimat s-hibã s-alagã sum loc eta tutã, shi lunjinã s-nu veaãd atsel tse gri!
Shi de-atumtsea, ficiorlu aishtui avut s-featse shumuronjiu.
PULjILU PICURAR
Puljilu picurar eara maninte un tinir shi-aleptu picurar. Ascultats se-aflats cum s-featse el puljiu.
Cãndu acãtsã s-lji-asudã mustatsa shi inima s-lji batã, cum bate flueara prumuveara cãndu-nvirdzãscu vulodzli, shtii, trãshi cãndu cupiile Armãnjilor pãscãnda se-alinã agalea shi mushat tu muntsã, s-featse sh-nãs picurar.
S-featse picurar, ma turma lji-u pãshtea cama multu Viroana - cãtsaua lui - dicãt nãs tse dzua alãga dupã cuibare shi dupã oclji di mushate. Aljiumtrea eara bun cãtu s-dzãtsi: per nu mãca alãntui. Cu un zbor, eara omlu a caliljei.
Cum shidea nã dzuã sun aumbratã shi bãtea cu flueara, nã boatse dultse, dultse, tse si stai si-u-ascults shi s-nu ti saturi di nãsã, arupse dit tufa pãduriljei.
A picurarlui lji-armase mintea pi cãntarea tsea shi-lji cãdzu ahãntu dor trã puljilu atsel, cã shi-u bãgã s-lu-acatsã.
Cu vulia shi mintea aestã ficiureascã, ãshi alãsã nãs turma shi s-deade tu pãduri dupã puljiu.
Aua s-lu-acatsã, aclo s-lu-acatsã: ts-aflashi puljiu si sta! Picurarlu cãt agiundzea la truplu a cupacilui iu bãtea puljilu - cã nu se-alãsa di bãteare -, aestu azbuira ma-nclo pri altu arbure shi apãrnjia s-batã shi slji-u dzãcã dipriunã.
Picurarlu armãnea cu gura hãscatã di mutrea iu va s-bagã puljilu, shi cum se-apunea, shi-u dãdea alaga-fuga cãtr-aclo.
Trei dzãle shi trei nopts alãgã cu limba scoasã aleptul sh-mãratlu picurar dupã hrisusitlu atsel puljiu. Shi cãndu agiumse tu sone sun truplu a cupacilui iu bãtea puljilu, se-andrupã putsãn di nãs shi, curmat mortu cum eara, bagã sh-mushata bãetare a puljilui tse ts-aundzea inima canda cu njiare, cãdzu tu un somnu lung shi dultse fãrã s-batã yiu, di dzãtseai cã-lji bãgarã tsarã di mortu.
Tu-agãrshirea tse featse, durnji, durnji trei anji di dzãle shi poate cã neca vrea s-dishteaptã ninga ca s-nu s-frãndzea cupacilu putridzãt di angricarea lui.
Tu scularea tse featse ãshi fricã ocljilji shi brui s-veadã cãtrã iu azbuirã puljilu atsel hrisusitlu. El shi-u-avea cã mashi cãt-cãt ãl furã un ocljiu di somnu.
Dupã tse mutri tu toate pãrtsãle shi nu putu s-lu andzãreascã, ãlji yinea s-creapã di foc sh-di arãu, cum s-doarmã si-lji ascapã puljilu.
Ca bãtut di grindinã s-turnã nãpoi cãtrã la turmã-lji shi calea tutã nu-lji se-astindzea „cum s-lji-ascapã puljilu a lui“.
Cãndu agiumse la turmã, multu s-ciudusi nãs cãnd vidzu cã numirlu a oilor eara di trei ori ma mare di cum le-alãsã. Cãndu angãnã cãtsaua shi-lji aspuse aestã cã el lipseashte di trei anji, s-mãrmurisi di-mprostu. El shi-u-avea cã mashi cãt-cãt agãrshi, - shi-aua, naparte: trei anji di dzãle somnu! S-ti-ncrutseshti shi-altã nu!
E, neise! Harauã pri nãs cãtã s-dzãtsi, loclu nu lu ãncãpea shi... sãnãtate!
Aclo iu-shi hãrisea cãnjili shi uitsãle, na shi masturlu-Nicola - luplu -, iu-lji pricade trã unã oaie, cã nu-lji aduse vãrnu slab di cãnd lipsi. Bun cum eara picurarlu shi hãrios cã ãshi aflã tutiputa ghine: „tsãne!“ lji dzãse a luplui, „tsãne sh-tine haramu-fai un birbec sh-dupã soare du-te!“
A li Viroane ãlji chicã ahãntu multu tr-aestã, cã si-u agiudeai cu curshumea, sãndze nu-lji chica. Tse dzãtsea nãsã? „Luplu n-adrã arãu tu cupii, cã fui io shi cã nu putu, shi domnu-njiu s-lji da ninga protlu birbec?“ Nu-lji se-astindzea a li Viroane iuva-shi-iuva!
Ahãt, nãsã, sh-lo dzuã bunã di la cupie - shi nividzutã s-featse.
Dimineatsa, cãndu si sculã picurarlu di andzare shi angãnã Viroana s-lji-arucã s-mãcã, - nu-are Viroanã! U-anganã ãncoa, u-anganã ãnclo - nu-are Viroanã! Viroana s-duse, s-duse!... S-cãrti ahãt multu picurarlu cã, si-l videai, dzãtseai cã-lji si nicarã cirãyile. Shi-alãgã, alãgã, iu nu-alãgã? Loclu di-alantã parte-l turnã; ma Viroana adoarã nu u-aflã.
Dipus sh-cripat - cã nu-lji si zbura -, nu shtea tse s-facã. Ca giumitate di om s-featse. Atumtsea ãshi aduse aminte di glãrimea tse-adrã: si-lji da a luplui protlu birbec. Ãlji vinje cãciula diavarliga, ma tse u vrei; amãnat... Shi-acshi s-turnã cãtrã Dumnidzãu shi-lji pricãdzu:
E, Doamne, Dumnidzale,
Dã-nji peane trã tãmbare,
Nã cãciulã
Trã zãrculã,
Un puiljiu corbu si-nji mi fac,
Trã Viroana si-nji alag;
Un puiljiu, lailu-nji, si-nji armãn,
Cu Viroana pãn s-me-adun.
Shi lu-avdzã Dumnidzãlu! Lji-u-ascultã pãrãcãlia shi-l featse puiljiu: di tãmbare lji featse peane; di zãrculã, nã cãciulã, cã shi-astãndzã se-acljiamã picurar. Tutã dimineatsa pots s-lu-avdzã cum de-andzarea-ndzariljei bate shi-shi anganã cãtsaua, alinãndalui-si cãtrã bunlu Dumnidzãu. Sh-nu u-aflã maratlu picurar, cã ninga easte puiljiu.
Armãnlu aleadze tu bãtarea lui shuirarea shi-angãnarea aestã:
Cut-cut, cut-cut!
Vir Viroana mea,
Vir Viroana mea!
Tut acshi shi-anganã picurarlji sh-cãnjilji cher, i cãndu vor s-l-arucã trã mãncare.
Cã fu picurar, u-aspune shi zãrcula tse u poartã-n cap. Va-ntribats poate cum di se-afla picurarlu cu zãrcula-n cap tu oara tse s-featse puiljiu? E ghini, aflats cã el ahãntu multu alãgã, cã lu-acãtsã toamna cu ploiurle, di vrea nu vrea maratlu, nu putea s-imnã fãrã zãrculã. M-anclo..., acshi avdzãi, acshi v-aspush.
Ahãti sh-tute cu mãratlu picurar.
HILjIU-MUShEAT-DE-AVINÃTOR
Eara unoarã un avinãtor multu avdzãt! Oarfãn - cãpãit, ma - nu s-alãsa de-avinare. De-andzare, pãnã seara, ãl videai mashi cu tufechea tu mãnã prit pãduri shi prit muntsi. Tu semnu trãdzea lucru, mare! Gugoshlu pri vimtu nu s-dutsea, cãt diparte s-eara pricea. U bãga pri semnu - shi u agudea, fãrã zbor!
El s-muleare-sa, cã eara ãnsurat, avea un ficior.
- Bãrbate - ãlji dzãtsea muljearea - alasã-te de-avinare sh-mutrea de-acatsã vãrnu altu lucru! Cã, nu vedz pri tsi cale agiumsim?
Iu-lji si bãga mãnã, iu-lji intra a lui tu cornu ahtãri zboare?
Mashi cãndu cãdzu lãndzit greu shi s-apruche s-li tindã shi s-tragã dit lumea aestã, aduchi cã nu-avea adratã tsiva tu banã-lji. Vidzu atumtsea cã avinarea nu-are vãrã prucuchie, shi tr-aestã vru, barim ficiorlu a lui, cari eara njic ninga, s-nu-apucã torlu a tatã-sui.
Cum dzãtseam, dicara aduchi avinãtorlu cã-ncarcã dit lumea noastrã, cã lji se-apruche oara, sh-acljimã muljearea shi-lji fatse:
- Avdzã, muljeare! Mine feciu - cum feciu, sh-u-arucutii bana, cu sãndze, cu pronji, ma vedz - ficiorlu s-nu facã sh-el, tut ca mine, s-nu ljea calea mea. Tr-atsea, dupu tsi va s-mor, s-li ljeai armatle shi - tu patrudzãts di guve s-le-ascundzã, tra s-nu tsiva di le-aflã njiclu shi-lji tãcãneashte sã s-facã avinãtor.
Aeste zboare dzãse, shi-ncljise ocljilji, trapse - trã totãna.
Lu-ngruparã cum puturã, ca oarfãn tse-shi eara.
Muljearea, cara-l plãmse tse-l plãmse, li bãgã ghine tu cornu grairle a bãrbatu-sui, shi mutrea tora s-lu scoatã ficiorlu pri vãrã tehne bunã, rauã, cum-tsi-s-hibã! „Mashi s-nu moarã di foame - minduia nãsã - shi s-nu-l ved tutã dzua cu tufechea tu mãnã. Cu tehnea, omlu sh-u-are scoasã pãnea, di totãna...“
A ficiorlui ma, nu-lji eara bun lucurlu, nu-lji se-ashtira pri tehne. Ãlji ca undzea a tatã-sui... De! Gortsul nu cade diparte di gortsu. Acshi sh-el: iu-lji alãga mintea tutã dzua? Lji-alãga - s-aibã tsiva tufechi, tsiva cordzã, s-ampatrulã pãdurle sh-muntsãlji! Cã n-avea fãrinã tu hãmbare, nu sicletisea dip-sh-dip.
Unã dzuã - nu-are lucru - acatsã shi-u-ntreabã mã-sa:
- Maicã, tsi lucru adra tatã-njiu?
Mã-sa, prota nu vru s-lji-aspunã, cã nu videa seamne bune la nãs, ma cãra-lji bãgã sula tu coaste shi nu-lji dãdea banã, lji se-aurã cu el shi-lji dzãse:
- Avinãtor eara.
- Atsea vream sh-mine! Tora s-nji-apunji iu le-are armatle, cã voi s-mi duc avinare.
Mã-sa, mãrata, mutrea cum di cum s-lji-u shutsã mintea, cã nu suntu bune aeste lucri. Ficiorlu ma, u-avea acãtsatã ca yumarlu pri punte: „Armatle - sh-altã nu!“
Tsi ocljilji s-lji scoatã mumã-sa? Ndisi greu cu el. Se-ascapã nã oarã maninte, lji le deade - shi s-facã cum va!
Le lo - ficiorlu, le-ashtearse, le-aumse ghine sh-musheat, le chicã de-anumirea, shi ia-ts-lu, avinare!
Nu s-dipãrtã multu de-acasã, shi - na, iu veade un puiljiu musheat, pri un arbure. Ficiorlu lu ljea la ocljiu, tradze shi-l agudeashte. Canda fu avinãtor di totãna! De-atumtsea, sh-u bãgã s-nu tragã mãnã de-avinare.
Nã dzuã, ishi avinare cu sots multsã.
Imnarã, imnarã, bãturã vãljiuri, pãduri, muntsã grei, shi nu puturã s-aflã avinat. Seara, agiumsirã la „Pãdurea Laie“.
Di cãndu tsãnea minte aushaticlu, vãrnu nu-avea cãlcatã „Pãdurea-Laie“. Nu cutidza om s-intrã aoa, cã nã lamnje u avigljea shi, ma avdza cã-lji calcã vãrnu loclu, s-aurnjea dit pãlatea ljei shi-l mãca di yiu! Ma, ficiorlu nu eara di faptsãlji sã s-toarnã acasã cu trastul gol. Tra-tsea, lã dzãse alãntor:
- Io va mi duc, va intru-m pãdure, naca aflu tsiva - shi itse s-va s-iasã! Cu tufechea goalã nu me-am turnatã putes, shi necã am tu minte s-mi tornu.
Vrurã sotslji s-lji-u shutsã mintea, s-nu intrã tu „Pãdurea-Laie“, cã va-shi chearã bana; el, prit unã ureaclje lji-intra, prit alantã lji-ishea.
Sotslji, cara vidzurã cã nu-lji si toarnã mintea cu vãr trop, lu alãsarã shi dusirã acasã.
Hiljiu-musheat-de-avinãtor si-nhipse, fãrã fricã, tu „Pãdurea-Laie“, shi-tsi s-iasã, s-iasã!
Cãt featse ãndoauã drãshcljei shi-na, iu veade, ma-n sus, unã ursã cãt un buval, mare sh-fricoasã, tsi yinea cãtrã nãs. Hiljiu-musheat-de-avinãtor lji-u tsãne tu cheptu sh-u-arucuteashte ãm-pade!
Ma cripã tufechea „bum!“ - shi se-avdzã pãnã la lamnje tu pãlate. Lamnjea se-astrapse nafoarã, s-veadã cari e atsel cu doauã capite, tsi vinje si-lji calcã loclu!? Aurlã ea:
- E!, cari hii tine, tsi cutedz s-nji caltsã loclu?
- Ia cari! - dzãse hiljiu-musheat-de-avinãtor.
Sh-umple tu fechea el, unã-sh-unã, sh-aminã pri lamnje.
Ghine ma, ãn-cot chirea milãnjile: curshumlu deade di lamnje sh-cãdzu ãm-pade. Nu-acãtsa pliumbul, cã lãmnjile, vedz - nu-au chealea moale. Nitsi cu topa nu le-aruchi.
Tradze ficiorlu ninga unã, sh-ninga unã, sh-ninga unã - pãnã li guli tute fushechile, shi lamnjea, cu tutã goada tsi-lji fãtsea, nu cãdea!
- Tora, greashte lamnjea, tsi vrei s-tsi fac?
- Tora, mãcã-mi - dzãtse ficiorlu.
- Pãnã azã vãrnu nu cutidzã sã-nji calcã loclu. Tine hii singurlu, ficiorlu-a meu, shi-nji pari ca gione, ma nu-nji aspunji: a cui hiljiu hii tine, tsi-apufusishi s-aruts pri mine?
- Io hiu hiljiu-de-avinãtor-avdzãt!
- Macã hii cari dzãts - na, ti ljertu, nu ti mãc - lji-u-are lamnjea. Lu shtiu tatã-tu, ljirtatlu, eara multu gione, Dumljeartã-l! De-aoa sh-ninte - datã-i di la mine, s-avinji tu aestã pãdure di cãte ori vai vrei.
Ficiorlu - ca vinit dit lumea alantã! S-hãrisi di zboarle ali lamnje! Bili apoia ursa vãtãmatã, ãlji lo chealea shi s-turnã acasã.
Vãr nu se-ashtipta s-lu veadã turnat, shi tora nu shtia cum s-lu cama hãriseascã shi s-lu-alavdã trã giuneatsa tse-aspuse.
Lu-nvitsarã ficiorlu s-u-aducã chealea di ursã la vãshiljelu, cã va-lji da dhoarã mare trã nãsã. El - nu featse altã soie: lo chealea sh-u-aduse ãndreptu la pãlatea vãsiljelui.
La poartã lu-aflã vizirlu. Aestu, care veade cã chealea easte di musheatile, vru s-u-aducã nãs dhoarã la vãshtilje. Tr-atsea, dzãtse a ficiorlui:
- E!, nji-u vindzã chealea aestã?
- Nu u vindu, dzãtse ficiorlu. U-aduc pishcheshe la vãshilje.
Shi-acshi featse! Vãshiljelu, di harauã, ãlji umplu gechile di paradz a ficiorlui. Apoia acljeamã vizirlu shi-lji dzãtse:
- Mutrea, tine de-ahãts anji te-am tu pãne, shi pãnã tu minuta aestã nitsi nã shilje nu nj-ai adusã, trã adutseare-aminte! Sh-aestu ficior, di putes nicunuscut - shi, vedz tsi pishcheshe musheatã aduse?
Sã-nvirnã multu vizirlu di cuvenda aestã, shi di oara atsea mãca yinate multu pri ficior, cã lu-arushnã ãntrã vãshiljelu. Mutrea cum di cum s-lu chearã, di oara tsea. Acãtsã sã-ntsapã, s-bagã fitilje la vãshiljelu, shi sã-lji dzãcã:
- Doamne, s-aveai puiljilu hrisusit - ca tine altu nu vai eara tu lume.
- Am d-iu s-lu-aflu? - greashte vãshiljelu.
- Hiljilu-musheat-de-avinãtor poate s-lu-aducã!
Ãlji grirã la pãlate, shi-lji dimãndã vãshiljelu:
- Avdzã-ncoa! Tine, tsi-adusishi chealea di ursã, s-nji-aduts sh-puiljilu hrisusit, cã aljiumtrea - te-aspindzur! Multe nu shtiu io!
Fudze ficiorlu acasã, ãnvirinat shi cu caplu pri cheptu. D-iu s-lu scoatã puiljiu? Cara s-mindui, tsi s-mindui shi-shi frãmse mintea, - tsi-lji treatse prit cap? „Ai s-mi duc la lamnje! Ea poate shtie iu bãneadzã puilji hrisusits.“
Calea, calea duse hiljiu-musheat-de-avinãtor la lamnje. Lji-aspune caimolu shi plãngul tsi-l avea: ia-sh-ia tsi pate di la vãshiljelu; Sh-cara s-nu-aducã puiljilu hrisusit, - ãl spindzurã!
- De-aestã te-aspari? Bag-u strãmbã! Cama lishor lucru nu-are. Ia tsi vai fats: ljea doauã buts, - una s-u umplji cu cinushe, sh-alantã cu apã. Du-te apoia mardzinea de-amare. Tu butea cu cinushe s-te ascundzã tine. Puilji vai yinã sã se-adapã, shi dupu aestã va intrã sã si scaldã tu cinushe. E!, tine mãna atumtsea, sh-acatsã unu - shi, sãnãtate bunã!
Hiljiu-musheat-de-avinãtor featse cum lu-nvitsã lamnjea. S-duse cu butsle mardzinea de-amare. Nu treatse nãscãntã oarã shi - na, iu azboairã nã urdie di puilji hrisusits. Biurã tsi biurã dit brutea cu apã, shi vrurã sã si ãntãvãleascã tu cinushe. Trac!, ficiorlu - mãna, shi tsã lu-acãtsã unlu di elji.
Lu-aduse la vãshiljelu, shi-shi lo bãhcishe, sh-numã mare. Vizirlu, avdzãndalui sh-vidzãndalui aestã, fãtsi-fãtsi alãxea di nãirire shi cripare tse-lji yinea. „Stãi, nu te-ayiunjisea - mindui nãs -, nu-ascachi tine di mine! Ts-u herb io, ts-u coc io!“ Dupu cari, ãlji fatse-al vãshilje:
- Doamne, mare hii, avut hii, shi ca tine altu nu vai eara, se-aveare tine Musheata-loclui.
- Cunoshti vãrnu tsi s-poartã s-u-aducã?, greashte vãshiljelu.
- Cari altu, ma nu hiljiu-musheat-de-avinãtor?
Iara pitreatse vãshiljelu si-l acljeamã, shi-lji greashte:
- S-fats cum s-fats sh-Musheata-loclui s-nji-u-aduts, cã s-nu - te-aspindzur! Zboare multe io nu-nji shtiu.
Ficiorlu - fuga, nãpoi la lamnje! Lamnea, cari si zdrudea cu nãs, lu-nvitsã tute, cum s-facã shi cum s-adarã tra s-aflã Musheata-loclui.
Ãshi adrã ficiorlu unã pãreaclje di curdhelje di her, lo unã veargã tut di her, tu mãnã, sã se-andoapãrã, ãshi featse nã crutse la icoanã shi - lo calea cãtrã Musheata-loclui.
Imnã sh-imnã el tutã dzua. Ca tu-ascãpitata soarilui, veade sum un arbure doi buvalji friptsã tu sulã. Pãnã sã se-aproache, omlu tsi shutsa friptaljile - doauã mãshcãturi li featse, tu nã minutã!
„Bre, s-lu mãcã luplu!, dzãse cu mintea ficiorlu, - tsi om s-hibã aestu?! Ia s-lu ved di cama aproape“.
S-apruche, shi-lji gri:
- Bunã-ts oarã, lalo!
- Ghine vinishi, nipoate.
Cu-aeste zboare, nifãnãtilu ãshi tease cicioarle shi bratsãle nã oarã, shi dzãse:
- Ah, s-avearim ninga vãrã-ndoi! Poate vrea mi satur.
- Multu gione va hii tine, s-mãts ahãntu!
- Tsiva nu hiu eu, ningã hiljilu de-avinãtor tse-acãtsã puiljilu hrisusit!
- Io him atsel.
- Tine eshti?! Sh-nu mi vrei sh-mine?...
- Cum s-nu ti voi?!
S-featsirã fãrtats dolji, shi ãshi loarã calea cãtrã Musheata-loclui.
Imnarã, imnarã - shi, ia iu ved, di largu multu - un om ãncãrcat cu aroacute di moarã, shi cu tute aeste - un cicior bãga pri un munte shi alantu pre-altu! Dzenurile shi oahtile trã nãs eara tsiva-dip! Le ansãrea cu ma marea lishureatsã, ca un puilju azbuirãtor. Pãnã s-lu veadã ghine, thiriulu lji-agiumse.
- S-nu-ts hibã di ocljiu, gione hii, dzãse hiliu-musheat-de-avinãtor! Ãncãrcat cu-ahãnte aroacute, s-pots s-aladz acshi? Necã s-are vidzutã, necã s-are avdzãtã!
- Tsi vidzushi tine? Sh-io hiu gione, ma shi hiljiu-musheat-de-avinãtor, tsi acãtsã piuljilu hrisusit di yiu, nu-lji si mãcã goalã! Atsel i gione!!
- Si-l vedz, ti duts cu nãs?
- Avdzã? - s-nu mi duc!? Ãncape zbor?
- Io hiu. Ai cu noi!
S-featsirã fãrtats treilji: hiljilu-de-avinãtor, Mãcã-multu shi thiriulu Alumtã-cãljiuri. Sh-pale lji-u deadirã-nclo! Ghine ma, Alumtã-cãljiuri nu eara ãnvitsat s-imnã preayalea, ca vãrnu sãtut; ãlji lo ãngrãcica dolji sots shi acãtsã s-imnã - imnatic de-a lui, cum ãshi shtia. Tu unã dzuã - featsirã cale de-un an!
Anda tritsea priste un lac, ved elji un om tes - unã cu loclu, canda durnjea. Ãlji greashte ficiorlu:
- E, oaspe - tse-adari atsia?
- Tsi s-adar? Ascultu s-avdu tsi fac mortsãlji shi oaminjilji tsi dormu.
- Mare lucru! Tine nu-ai pãreaclje, macã-i acshitse!!
- Am sh-nu-am, gri Avde-tute - cã acshi-lji dzãtsea pri numã. Cã, shi hiljiu-musheat-de-avinãtor nu cade-mpade!
- Si-l vedz, ti duts cu nãs?
- Cum s-nu ti duts cu ahtare om avdzãt?
- Io hiu atsel ficior.
Ãl lo sh-aestu, s-featsirã fãrtats tuts patrulji, - patru oaminji cu semnu, cum nu se-aspune - shi trapsirã calea.
Cãtrã searã agiumsirã la un arãu. Aclo, tsi s-lã veadã ocljilji?? Un lucru trã mare njirare: un om shidea de-alantã parte a arãului shi surghea tutã apã. U surghea - sh-apoia u sãlãghea pale. Eara Soarbe-arãulu!
- Tsi fats aclo, oaspe? - ãntreabã hiljiu-musheat-de-avinãtor.
- Ia, me-agioc, s-nji treacã oara, cã nu-am tsi s-fac.
Featse ficiorlu sh-cu aestu - cum adrã sh-cu-alantsã. Ãl lo tu sustatsã shi-l featsirã fãrtat. Apoia - tsintsilji trapsirã la Musheata-loclui. Lã avea armasã ninga nã dzuã cale. Seara discãlicarã s-doarmã ningã nã pãdure, iu ãntunicarã.
Cum shidea tes ficiorlu, avde nã vreavã mare. S-dutse la loclu d-iu ishea vreava, s-veadã. Tsi cura? Eara un vultur, sh-unã yeaspe, sh-unã furnigã tsi s-ãncãcea shi s-dipira. Avea aflatã nã leshe, shi nu shtia cum s-u ãmpartã. Ficiorlu lã u ãmpãrtsã cum prindea: a vulturului ãlji deade cama multa, a yeaspiljei - putsãn sãndze, a furnigãljei tut acshitse, cã armasirã treile suflite ãmunate. Tr-aestã, vulturlu, furniga shi yeaspea vrurã s-lji-u discumpãrã. Arupse vulturlu nã peanã, lji-u deade a ficiorlui shi-lji dzãse:
- Di cãte ori va-nji ai ananghea, di cãte ori va te-afli tu strimturã, aprinde peana - sh-io, tu minutã va yin la tine!
Tut acshitse-lji dzãsirã, pe-aradhã, yeaspea shi furniga, shi-lji deadirã sh-eale cãte nã peanã. El li bãgã-n sin shi s-duse di sh-ashtirã ninga sots, s-doarmã.
Dzua alantã - na-lji la Musheata loclui! Ficioru trapse-n-drept la mã-sa featiljei shi-lji dzãse cum cã yine sã-lji caftã hiljea-nveastã, ti vãshiljelu dit hoara lor.
- Bunã! lã dzãtse mã-sa, vã u dau, ma - prinde shi shtii cã hilje-mea nu s-ljlea lishor-lishor! Voi prota s-vedu-ndoauã giunets di la pitricutslji a vãshiljelui dit hoara-ts, sh-apoia - cara s-aspunets giunetsle, s-vã u dau.
Ãntreabã ficiorlu nãpoi:
- Ca tsi giuneatsã caftsã di la noi?
- Ia tsi: io am un thiriu tsi mãcã yinyits cireape di pãne - fãrã s-acumtinã. Afli tine un om de-a tãi, s-mãcã cama multu?
- Ghine, dzãtse ficiorlu, s-mi minduescu, shi tsi-aduc giuvapea.
A lui lji-eara sã si-ntreabã cu Mãcã-multu, cari ãngljita dipriunã, shi - vãrnãoarã nu-s sãtura. Ãlji featse aishtui:
- Avdzã tsi caftã di la noi muma featiljei? Pots s-lu-adari cicior di ljepur? Yinyits cireape di pãne-lji dzãc aoa, nu shicaie!
- Mashi yinyits? - greashte Mãcã-multu! Cãtse nu patrudzãts?
Lu-aduse, dicara, la muma ali feate. Cara li bãgã dininte, aestu - pãnjile: - tac-tuc!, tac-tuc! - li dipinã tute, di dzãtseai cã nu-shi furã! Yinyits cireape di pãne - shi nu-s sãturã, nifãnãtitlu, aruptul!
- Nu-avets sh-altã? - ãntribã el, cara lã featse ghine!
Vidzu mã-sa a Musheatiljei-a-loclui cã nu u scoate naparte cu aestã, s-mindui la altã, sh-dzãse:
- E, ghine, vidzui! Ma, ia tsi i luyria: de-aoa - ca un mes cale, easte nã fãntãnã cu apa de-amalamã. Thiriulu a meu - du-tse sh-yine tu unã dzuã. Cara s-afli om tsi s-ducã si s-yinã isa cu nãs, ts-u dau feata, care nu - sãnãtate bunã!
- Lucru tsi s-poate, more! - greashte ficiorlu.
Na-l, Alumtã-cãljiuri - tsi fudzea ca vimtul, sh-cama ayonjea!
Ãnchisirã dolji, cu thiriulu, shi - pãnã s-tsã frets ocljilji, pãnã s-ascuchi, Alumtã-cãljiuri duse la fãntãnã! Va lji-u dzãts - nu featse nã oarã cu oara. Umplu vaslu cu apa de-amalamã, tease doauã drãshcljei shi agiumse pãnã tu mesea di cale. Aclo - tsi mindui nãs? „Ai s-lji trag un somn, frãtic - cã pãnã s-yinã thiriulu al vãshilje, am chiro! Sh-apoia, s-me-antritseare ninga - tut lu-agiungu sh-lu-alas!“ S-culcã dicara shi lu-acãtsã somnul shi durnji.
Ashteaptã - ficiorlu-de-avinãtor sã-lji yinã Alumtã-cãljiuri, nu lu-are! Acatsã s-intrã tu minduire greauã - cã tsi pãtsã sotsu-su? Iu cheare, de-amãnã ahãntu, cã nãs lu shtea cum cã tu nã oarã cu oara putea s-aducã shi s-yinã?
S-toarnã cãtrã Avde-tute, tse-avdza cum zbura mortsãlji shi durnjitslji, shi-lji dzãtse:
- Bagã ureacljea pi loc, - s-videm tsi fatse Alumtã-cãljiuri!
Avde-tute, tse-avdza cum zburãscu mortsãlji shi durnjitslji, s-tease ãmpade, ciuli ureacljea sh-avdzã cum hãrnea Alumtã-cãljiuri.
- Doamne, Doamne - doarme aestu, ãlji coatse somnu di greulu!
S-toarnã hiljiu-musheat-de-avinãtor cãtrã Soarbe-arãu tsi s-agiuca cu apa, di-ngljita surghindalui arãulu shi-apoia-l vumea, shi-lji greashte:
- E, fãrtate, pots s-lu dishteptsã?
- Stãi, tine cã-l fac io sã s-dishteaptã, ca upãrit!
Tu oarã - surghi un arãu ãntreg, shi-l slãghi tut priste Alumtã cãljiuri, di ts-ul featse amoljiu-pirpirunã! Alumtã-cãljiuri cara lu-arãtsi apa, s-astrapse ãmprostu, ca friptu! Cãftã vas, - vaslu se-avea virsatã, ãlji lu avea virsatã thiriulu alant, cãndu tricu s-umplã sh-el. Tsi ti fats tora? Nãpoi - la fãntãnã! Cãndu agiundze aoa, thiriulu cãt avea agiumtã sh-eara avursit - nilã mare! Ãlji cura asudorle - cap de-arãu!
Nu cheare oarã Alumtã-cãljiuri, ma - cu un cicior pr un munte, cu-alantu pri altu, shi - na-l, la hoara Musheatiljei-a-loclui, cu vãrã patru-tsintse oare naintea thiriului, tsi nu se-avea acumtinatã iuva. Cicior di ljepur ãl featse!
Sh-cu-aestã, hiljiu-musheat-de-avinãtor u scoase-n cap! Vidzu mã-sa Musheatiljei-a-loclui cã aoa nu-i giucãreale, sh-cã aestu ficior nu i om de-aradã. Prindea tora, dupã ligãturã, s-lji da feata, ma - ãlji yinea greu, cum sã si-mpartã di ea shi s-u da tu loc ahãntu dipãrtos? Shi tut s-minduia si sufseascã tsiva, tsi s-nu poatã s-u facã ficiorlu - sh acshi s lji armãnã feata. Nãpoi ãlji tãcãni unã:
- Hiljiu musheat de avinãtor, am un puiljiu tsi poate s-nji-aducã ãn gurã apa-yie, athanatã; vedz de-aflãsh-tine! Aljiumtrea - nu va u vedz feata-ntr-oclji.
Ficiorlu-ntreabã Alumtã-cãljiuri - fure-cã shtie di apã-yie, athanatã. Aestu - hãbare nu-avea de-ahtare apã! Tr-atsea, sta tora ficiorlu, shi-shi ciuciteashte caplu: cari sã-ntreabã? „Ha! - ãlji tãcãni dinãoarã - vulturlu poate cã shtie - ca puiljiu tse-azboairã prit tut locurile!“ Aprinde el peana di vultur, shi - pãnã s-ti scolji ãmprostu, na-l vulturlu!
- Tsi mi vrei, doamne?
Ãlji dzãtse ficiorlu tsi curã, s-fure-cã poate s-ltsi-aducã apã-yie, fãrã moarte.
Nitsi aestu nu-ave hãbare de-ahtare apã!
- Nu shtiu, doamne, shi nu-am avdzãtã; nu-i nã siptãmãnã di cãndu-nji muri un puiljiu. Cara sã shtiam i cara s-aveam avdzãtã cã easte pri loc ahtare apã, - de-alantã parte vrea-l tornu loclu shi, poate-poate cã nu-nji si dutsea scumpul!
- Caftã tora trã mine! - dzãtse ficiorlu.
Se-aleapidã vulturlu tu nior, shi-shi pashte ocljilji divarliga. Diparte, diparte - largu multu, andzãreashte un puiljiu cu un pucic ãn cioc. S-aurnjeashte pri nãs, lu-acatsã, sh-lji-ul ljea puciclu, ãmplin cu apã-yie, athanatã, shi u adutse la ficior.
Atsel puiljiu eara a mumãljei ali Musheate-a-loclui. Cara sã s-turna acasã la doamnã-sa, va u pãtsa ficiorlu, cã armãnea cãdzut! Ghine ma, vulturlu, tu-acãtsarea tse-lji featse - lji-arupse nã peanã shi puiljiu s-turnã imnãnda, nu-azbuirãnda, sh-amãnã multu! Agiumse dupu hiljiu-musheat-de-avinãtor. A maicãljei ali Musheate ãlji yinea s-creapã! Tsi sã scoatã tora? Cã nu putu s-lu-acatsã tu tsivã ficiorlu! Ãlji gri, nãpoi:
- Ma s-pots s-fats ninga un lucru, nu-ts caftu alt-tsiva: va u ljeai hilje-mea di mãnã shi - s-tsã bãneadzã!
- Cu numa-l Dumnidzãu, va-l fac! Ca tsi lucru easte?
- Am unã hãmbare cu grãn, gongale, meljiu, ordzu - shi di tute yipturile. Voi - tu nã dzuã sh-tu nã noapte - s-lu-aledz ahoryea grãnlu, ahoryea meljilu, ordzul sh-alante.
Ficiorlu nu dzãse - nu! Iase de-aclo, aprinde peana di furnigã shi - ia-u, njicãza-n fatsã-lji!
- Tsi mi vrei, doamne? Agiumse oara s-tsã discumpãr bunlu tse-nji featsishi?
Lji spuse ficiorlu tsi curã.
- Aestã nu-i tsiva dip. Nu-are lucru cama lishor trã noi, ca aestu - greashte furniga. Sh-apoia sh-aduse ea tute soatsãle, tutã furnigamea ljei, shi cathe unã shi-mpãrtsã lucrulu, shi pãnã de-adoarã - yipturile eara curate shi aleapte dupã simintsã.
- Sh-aestã u feciu - dzãse ficiorlu - tora tsi altã vai vrei? Sã-nji dai feata-ts!
- Ghine, gri muljearea, du-te shi ljea-u hilje-mea, ma - ia tsi easte luyuria: la mine suntu patrudzãts di feate. Tute musheate, shi tute sh-u aduc unã cu alantã. Musheata-loclui easte cu nãse. S-putearii s-u cunoshti - a ta s-hibã!
Ficiorlu arãdea pri sum mustãts, di murafetsle ali muljeare. Iase, shi aprinde peana di yeaspe, shi, yininda yeaspea, ãlji dzãtse sh-aishtei tsi u va.
- U shtiu io cari easte Musheata-loclui, ma s-nu-ai gaileie! Ma va s-intri tu udãlu atsilor patrudzãts di feate, ia va u ãntsap pi ureacljea dreaptã - Musheata-loclui! Tine s-tsã disfats ocljilji ghine shi s-vedz cari va sh-aducã mãna la ureaclje, cã atsea i nãsã! Lea-ts-u di mãnã shi du-ts-u acasã-ts.
Ficiorlu li bãgã tu mãdurã tute shi duse tu udãlu cu patrudzãtsle di feate. Li mutreashte el pe-aradã, cari di cari ma musheate! Iu s-ducheascã nãs cari easte Musheata-loclui? Tute eara ca luna sh-ca stealile, cã d-iu da soarle sh-pãn tu-ascã pitata lui - ahtãri feate nu se-afla. Sh-amish-patrudzãtsle eara lutseafiri yii!
Sta ficiorlu sh-li mutreashte, shi - cãt-cãt s-chearã di minte!
Bagã el oarã cã nã featã tut si zgãrma la ureaclje. Aducheashte cã ea i Musheata-loclui. Sh-u-acatsã di mãnã - shi-u ljea!
Mã-sa featiljei nu cama avea tsi s-greascã. Acshi lji eara scriata ali Musheate-a-loclui, sã s-mãritã tu loc dipãrtos. U bãshe hilje-sa tu doaule fatse, bãshe sh-ficiorlu tu frãmte shi lã dzãse, cu grai dultse sh-cu plãngul tu oclji:
- Ai, dutsets-vã - oarã bunã, sã-nji bãnats shi s-v-avdu totãna ghinetsle!
Musheata-loclui, tu fugã, s-toarnã shi-lji caftã a mã-sai s-lji da thiriulu shi apa-yie, fãrã moarte. Mã-sa, cu tut cã tsãnea la lucrile aeste ahãrdzite, - s-nu-lji frãngã inima, - lji li deade.
Agiumsirã, cu numa-l Dumnidzã, ãn hoarã la hiljiu-musheat-de-avinãtor.
Ficiorlu - cari vidzu cãt multu ãl va Musheata-loclui - sh-u tsãnu trã nãs shi nu vru s-lji-u aducã a vãshiljelui. Lji-aprease limba peri pãnã s-u ljea, sh-tora s-lji-u da aishtui - cireashe-n gurã? Nitsi minduire!
Avde vãshiljelu cã hiljilu-musheat-de-avinãtor sh-u-ncrunã feata, shi foc s-aprinde! Pitreatse nãscãntsã oaminji di la pãlate, s-lu vatãmã. Cari oaminji - ts-ul acatsã shi-l fac filii-filii!
Musheata-loclui, avdzãndalui nishanea tsi s-featse, cã-lji vãtãmarã bãrbatlu, ljea apa-yie, lu pruscuteashte shi lu anyeadzã tu minutã. Apoia-lji dzãtse:
- Tsi stai shi-lji mutreshti aeshti oaminji? Tine, thiriu ali mume-mea - tsi ashteptsã dzãcã di doauã ori?
Sãlgheashte hiljiu-musheat-de-avinãtor pri di nã parte, thiriulu - pri de-alantã, sh-cari lã u intrarã - talje sh-mãcã thiriulu, talje sh-mãcã, - ãli scãpitã tuts, cu tute stranje sh-cu tute armate! Apoia, thiriulu trapse la pãlate. La pãlate, tut acshitse: talje sh-mãcã, talje sh-mãcã - ãlji dinjicã tuts, cu tut vãshilje.
Armase vãsilia fãrã domnu. Atumtsea ficiorlu - ca atsel cama gionile tsi se-afla, s-alinã pri scamnu shi s-featse nãs amirã, iar Musheata-loclui, amiroanje, - sh-bãnarã nã banã di domnji!
Sh-earam sh-io aclo, shi adutseam - a cui brãn, a cui fustanelã, a cui tsãruhi noauã, di taljiatinã. Ma, cum tritseam pri la arãu - sãlghirã cãnjilji, shi, gap-gup, gap-gup, lã si pãru cã tsãruhile suntu hicate, brãnlu matsã, fustanela plãsturã - shi, tradze un de-aoa, tradze alantu de-aclo, nji le-arupsirã sh-nji li mãcarã!
FEATA MINTIOASÃ A AUShLUI
Eara tse nu sh-eara.
Lucru musheat eara, tu lumea-ntreagã se-aspunea, tuts gura hãsca shi s-thãmãsea.
Eara, fratile-a meu, unã oarã, tu nã zãmane - un amirã.
Aestu amirã ãshi avea sh-un vizir. Cari-shti trã tse, amirãlu - tut pri lucri greale sh-lu bãga vizirlu s-facã. Bunãoarã, nã dzuã, prãndzul mare - tsi-lji tricu prit curcubetã? Ãlji gri, vizirlu vini, sh-lji dzãse:
- Vizire, ficiorlu a meu - tsãne fluria estã, shi di nãsã s-nji-adari nã vilendzã flucatã cari featse ea ishishi unã flurie, s-nji-acumpãri un birbec tsi s-facã shi el nã flurie, shi... s-nji-aduts shi fluria nãpoi!
„Bre!, s-ul mãcã luplu! - mindui vizirlu - tsi-l bãgã atsel c-un cicior? S-fatse vãrnãoarã, sh-cãrnoasã, sh-lãptoasã, shi cu oara acasã?“
- Avdzã, ficiorlu a meu! - avdapse amirãlu - ai di la mine un an di dzãle minduire sh-lucru. S-nu fãtseare lucrile aeste, va-ts bea curcubeta apã! Aduchishi?
- Aduchii, mãrite! („Shi oile, oi - s-nu lipseascã vãrnã - shi luplu sãturat, cum zborlu yine!“)
S-trapse vizirlu cu caplu spindzurat, canda-lji si nicarã cãrãyile; di cãt nu plãndzea de-arãulu tse-lji yinea. Alãgã, alãgã s-aflã vãr om, s-lji da minte, s-u scoatã-n cap, tsiva. Calea, cum s-dutsea, se-astãlje cu un aush. „Oarã-bunã!“ unlu, „Buneatsã s-ai!“ alantu, - ãnchisirã dolji cãtrã nã hoarã tsi s-videa aynanghea.
Eara tu-mburita cãroariljei. Vizirlu ãlji dzãtse aushlui, - cã aestu tãtsea ca vãr mut:
- E!, aush. ljea-mi cãvalã, s-ti ljeau apoia sh-mine, cama ãnclo, cã nu s-tradze altã luyie cãldura tsi n-agiumse!
Aushlu mutri cãtrã nãs, shi dzãse cu mintea-lji: „Va-lji hurseascã al Mihali, mãratlu. Avdzã tine aoa, - si-l ljeau cãvalã, tu giuglu aestu shi tu-ahtare cãroare!“
Di zbor-zbor, agiumsirã ãn hoarã, shi aushlu ãl cupãsi la nãs acasã. Aushlu avea aoatse mashi nã featã, ma - multu dishtiptatã.
Feata ãshi ãntribã tatã-su, tsi om easte oaspile?
- Tsi om s-hibã - nu shtiu, dzãse el, ma nji si pare cã, mãratlu, easte cu trei scãnduri, s-nu fure cu unã!
- Cum acshi?
- Am, ia-sh-ia tsi glãrinji dzãse calea: s-mi-ncaliãc, s-lu-ncalic, tra s-lu scutem giuglu...
- Ba! tatã. Oaspile nu-i di lishorlji, macã tsã zburã acshi. El easte di greilji, shi vru s-dzãcã aestã: cãndu tine si-lji dzãts vãrã pãrãvulie, cãndu nãs - pãnã si scoatits giuglu, shi s-vã parã calea ma lishoarã.
Tricu nãtheam di oarã, shi vidzãndalui vizirlu cã feata aushului ca scljioapicã, dzãse, aclo iu shidea sh-tãljea groase cu aushlu:
- Bunã-i casa, ma ugeaclu-i strãmbu.
Aushlu zgãrli ocljilji cãtrã nãs shi mindui diznou: „Mãratlu! Cãte s-greascã feata mea, tu mintsã nu sh-easte el!“
Feata, taman atumtsea intrã, sh-lu-avdzã iu gri acshi, shi-lji dzãse:
- Ugeaclu-i strãmbu, ma fumlu s-dutse-ndreptu!
Ishi ea, apoia, dit udã, sã-ndreagã measa, tra s-filipseascã oaspile.
- Dishtiptatã featã ai, aush - gri vizirlu.
- Dzãse Dumnidzã! - lji-apãndãsi aushlu. Aestã-i aushaticlu a meu, pãriguria mea!
Di grai-grai, aushlu lji-aspuse cum dzua atsea muri un om avut ãn hoarã-lã.
- Muri yiu, i muri mortu? - ãntribã vizirlu.
Aushlu - pali lji zgãrli ocljilji, shi dzãse cu mintea-lji: „Nu-n-cape zbor cã u-are chirutã!“ Apoia, tricu didinte, shi-lji dzãse a hilje-sai:
- S-mi ljertsã, feata-nji, ma oaspile nu-l are subash la loc. Avdzã tine tsi chirãturi greashte. „Casa-i bunã, ma ugeaclu-i strãmbu!“ Shi, ma-ndreptu di ugeaclu a nostru, dzã sh-tine, - are altu?
- Tatã, nãs altu lucru vru s-acãchiseascã cu aestã: d-iu mi vidzu mine cã shcljioapic di cicior. El sh-u-avu cã-nji hiu shcljioapã, cã nu shtie cã eu shcljioapic de-atsea, cã-nji intrã nã penurã-n cicior. Ma, sh-mine - vidzushi tse-lji grii!
- Aestã, s-dzãtsem cã-i acshitse, cum dzãts tine, feata mea, ma - s-avdzã unã altã glãrime a lui! Adush eu aminte trã avutlu tse lu-ngruparã azi, shi shtii tse-ntribã? „Muri yiu, i mortu?“ E! Dzã sh-tine cã nu-lji lipsescu dhrãnji!
- Arãs hrii, tatã, sh-aoa! Nãs ãntreabã: alasã fumealje dupu moarte-lji, si-lji poartã numa, i nu-alasã?; cã ma s-nu-alasã, easte mortu trã totna; s-alãstare, atumtsea de-alihea cã muri yiu!
Vizirlu, ca omlu tsi alagã dupu yitrie, asculta la ushi, tsi zbura pãrintile cu hiljea, shi le-avdzã tute aeste.
Bãgarã measa s-mãcã. Feata avea-ndreaptã un puiljiu trã mãcare. Lu-aduse shi lu-mpãrtsã: deade a tatã-sui caplu, cicioarele li deade la oaspe, sh-nãsã tsãnu ariptle.
Vizirlu, dishteptu om, ma aestã nu u achicãsi. Nu putu si s-tsãnã, sh-u-ntribã. Feata-lji apãndisi:
- Caplu ãl ded a tatã-njui, cã nãs i caplu a casiljei; cicioarle tsã li ded a tsãia, cã di cicioare ai ananghe, s-tradz cale; Shi ãrichile li tsãnui mine, cã noi, featile him ca puilji: cãndu scutem arichi, azbuirãm, sh-nã fãtsem altã casã.
Vizirlu nu cama putea di marea dishteptãciune ali featã.
- Tine, grã nãs, tsi shtii ahãte, poate s-nji dai vãrã minte: ia-shi-ia, tse curã! Cu unã flurie, prinde s-adar nã vilendzã flucatã, s-acumpãr un birbec, shi fluria s-nji-arãmãnã flurie!
- Mare lucru!, gri feata. Du-te, acumpãrã di la armãnji un birbec nitumtu, trã nã flurie; tunde birbeclu, iar lãna dã-nji-u s-u-ntsas tu-arãzboi, s-ts-adar doauã vilendzã flucate - s-lji-armãnã mintea cui s-li veadã; una vilendzã va u vindzã trã nã flurie, sh-una va u tsãnji. Acshi va s-ai: vilendza, birbeclu shi fluria!
Vizirlu avdzãndalui aestã, armase cu gura cãscatã! Featse cum lu ãnvitsã feata, shi - na-l, la amirãlu!
Amirãlu - nu lji-u ãncãpea mintea cã vizirlu s-u-aibã adratã aestã. De-atsea, lu strease se-aspunã-ndreptu, cari lu-nvitsã, cã nu-lji fatse tsiva nitsi a lui, nitsi atsilui. Vizirlu lji aspuse.
Amirãlu aestu eara tinir, shi cãndu avdzã dishtiptãciunea a featiljei, u cãftã ãnveastã. Si-ncrunarã, s-loarã, ma - nu tricu multu-putsãn, shi nãs si duse si s-batã, tu polim.
Tsi s-lji shuirã a lui, aclo iu eara, tu polim? Sta shi-lji pitreatse nã carte a ãnveastiljei a lui, shi-lji dimãndã:
Prota: s-ljea paradz dit caselã, fãrã s-dizvuluseascã vula; a doaua: s-armãnã greauã di nãs - fãrã nãs, shi a treia: iapa a ljei s-featã cu calu a lui.
Deadishi di muljeare s-li bagã armatle-m pade? Nitsi cã-lji si bãtu ocljiul! Ãshi tãlje perilji, sã-nviscu tu bãrbãteshti, fãrã s-u ljea vãr di hãbare, shi-apoia ãnchisi tu polim, cu oaste noauã, - taha agiutor a bãrbatu-sui. (Ea sh-avea bãgatã altã numã, tsi nicã lji tritsea prit minte a lui.)
Castrile a ljei eara ninga a bãrbatu-sui, shi cãndu nu s-bãtea cu dushmanlu, nãsã ãshi tritsea oara tu tenda amirãlui.
Nã searã s-acãtsarã s-gioacã a cãrtsã, shi cari s-iasã - s-ljea vula alãntui shi s-facã tsi va-lji va chefea cu ea. Feata, ma, li shtia tute giocurle pri dinafoarã, shi-l bãtu amirãlu! Apoia, cu vula, dizvulusi casela shi lo cãts paradz vru.
Altã searã se-agiucarã pri nã featã.
Amirãroanjea, chirãtoanje, se-alãsã bãtutã, shi - seara, se-adrã tu stranje fiteshti, shi-lji si duse amirãlui, cum fu zborlu. Aestu - nitsi-lji tricu prit minte cã nãsã va hibã ãnveasta lui!
Altã searã se-acãtsarã - cari s-iasã la gioc, s-ljea calu alãntui, shi s-lu-ncalicã trei dzãle cu dzua. Amirãroanjea - nu va zbor, ãl bãtu, ãlji lo calu, shi acãtsã iapa ljei cu nãs. Apoia armase acasã, iar calu lu pitricu singur nãpoi!
Polimlu scãrchi pãn tu sone, shi - na-ts-ul sh-amirãlu, ca merlu atsel aroshu!
Prota ãntribare tse-lji featse ali-nveaste, cãnd u vidzu, fu:
- Cu dimãndãciunjile a meale, tse-adrashi?
- Tsi-nji dimãndashi, atsea adrai, bãrbate! - acshi-lji andãmusi ea, cu arãslu pri budzã.
Amirãlu, cãndu bãgã oarã cã amirãroanjea easte cu pãntica la gurã, s-pãli, cã tsi mindui nãs? „Aestã va li lor sirmae zboarlie a meale, shi va s-duse cu vãr, s-armãnã greauã. Chiruta! Nu shi shtia, shi nu aducheashte nitsi tora - cã va-lji taljiu caplu!“
Acshi avu minduitã amirãlu... Ghina ma, cãndu aflã din gura ljei, tsi curã, bãgã nã cheatrã-n gurã, shi nu mata dzãse tsiva, ma dipuse nãs di pri scamnu, sh-u bãgã nãsã, - shi tutã lumea u vrea cãt nu seaspune cu gura, shi s-agiura tuts pri caplu a ljei. Tuts njirdzea di si-ntriba la nãsã, sh-mi dush sh-io s-u-ntreb cum shi tsi luyrie, shi-nji aspuse pãrãvulia estã, shi - arape de-aoa, arape de-aclo, v u aspush sh-avoauã, cum putui!
VOMBIRA
Eara tse nu sh-eara. S-nu eara, nu se-aspunea.
Eara un celnic, sh-avea shi nã muljeare. Elji amintarã - amintarã ficiori - vãrã duzinã, - ma tu ahãts ficiori nu lã deade Dumnidzãu nitsi unã featã. Sh-ardea, mãratslji, trã nã featã! Caimolu a lor aestu eara. Seara, cãndu s-culca, ãshi fãtsea crutsea cãtrã Dumnidzãu shi-L pãrãcãlsea: „E!, Doamne, nu nã dai sh-a noauã nã featã?!“
Tu-apiritã, cãndu si scula, tut cu zborlu atsel: „E!, Doamne, nu nã dai sh-a noauã nã featã?!“
Aclo iu sã-ncljina, cari shti cum - lã ascãpã nã oarã grailu: „Featã s-hibã, shi - las’ s-hibã sh-vombirã, cã tut va u vrem, cama di ficiori, cã va hibã unã tu-ahãntsã mascuri“.
Grirã tu oarã laie, cã - na!, iu lã s-featse un njic, shi-atsel ãshi fu featã-vobirã! Ma, a lor lã si pãru c-amintarã nã vãsilie-ntreagã, - canda lã se-amintã Stãmãria-n casã! Tse s-dzãts? - l-arãdea inima, ca tserlu cãndu-i soarle analtu!
Eeee... Sh-nu tricurã trei-patru dzãle, cã iapile a lor - oaminjlji eara multu avuts! - apãrnjirã s-hiriseascã. Vãlmãlu - minte-n cap nu avea, cã-lji chirea cãte unã-unã ãn dzãuã shi nu putea s-aducheascã di tse price chirea: lup easte, ursã easte - drac easte, nu shtia!
Bre!, s-il mãcã luplu, s-il mãcã! Tse s-hibã sh-aestã?
Domnu-su a iapilor - cãndu vãlmãlu lji-adutsea cheljile, atsia de-atsia - zghilea cãt lu-ncãpea gura, cã aestã gazepe s-fatse cu vãlmãlu, sh-cã vãlmãlu i unã cu furlu.
De!, tse s-dzãts? Vãlmãlu nu eara de-aeri, de-aoaltari tu pãnea aestã. Nãs, ahãntsã anji nu s-plãmse shiljea di el, sh-tora domnu-su si scoatã foc din gurã? Nu s-mãca aestã! Scoase di lã deade cãpestrulu, shi ãshi mutri di lucru. Duse de se-arugã aljiurea.
- Va mi duc s-avegljiu io, tatã, dzãse ficiorlu atsel marile.
- Du-te, ãlji dzãse tatã-su, ma fã-lji ocljilji patru!
Duse aestu, aviglje-aviglje pãnã njeadzã-noptsã, nu s-vidzu tsiva. Durnjea iapile tu protlu somnu. Cãtrã te-adoarã, s-deade ficiorlu pri mãnã - s-agãrsheascã nãtheamã, cã dzãtsea nãs: „Macã pãnã tora nu s-vidzu zulapea, nitsi de-aoa shi-nclo nu va yinã“.
Taman cãt agãrshã, shi - un nior lai sh-murnu ca nã negurã ãndisatã, lu anvãrligã maslu a iapilor. Cãndu s-trapse niorlu, trei iape dzãtsea, mãratle, ãm-pade, ca nishte ãnveaste - di ti curma njila!
Sculãndalui ficiorlu, nu-lji se-astindzea foclu, cãndu vidzu lãiatsa, shi cama multã zore ãlji yinea, cã tse s-nu sta s-aveaglje pãnã se-apirã de-a-ghinealui!
Cãrtit, ãnchisi cãtrã acasã la tatã-su, cu caplu spindzurat canda lu dutsea la tãljeare.
- Nu creapã, hiljiu, ãlji dzãse tatã-su, aestã va hibã di la Dumnidzãu, cã nu-i nã dzuã, nu-s doauã, de-anda nã vinje chiderea, nã yine tutã dzua. E, noi s-bãnãm!
A doua-dz, duse ficiorlu di mese s-aveaglje irghilelu. Aviglje cãt aviglje sh-aestu shi, cãtrã de-adoarã - nã negurã, nã lãeatsã lu culcã tu un somnu greu, cã dzãtseai: tsatã di mortu lji-bãgarã! Nitsi cã bãtu a yiu - dip pãn’ tu-apirita ghine! Dishtiptãndalui-si, pãtsã sh-el ca frati-su: alte trei mãrshe, di cama musheatile iape eara tease ãm-pade, leshe.
S-turnã sh-nãs acasã, ashi cum nu durea. Sh-nu lji-eara ahãntu di iape, cãt lji-eara cã nu aflã cari easte masturlu tse lã gioacã hunerea!
Acshi avigljearã un di un tuts fratslji, pãnã agiumse oara s-aveaglje sh-ma njiclu di elji. Pãrintsãlji nu vrea s-lu alasã, lã eara fricã s-nu patã tsiva, cã sh-eara njic. Ghine ma - ts-aflashi cap di grij s-umpli shi s-lji tornji mintea, s-armãnã acasã! Dzãse: „Va mi duc!“ - a lui sã s-facã!
Ãshi tsimse pãlãshtile, chicã apala di gushe, ãshi lo tufechea shi bãgã se-aveaglje. Aestu, ca ficior cama njic, nãinte tse sã se-amintã vombira, mã-sa lu-nvishtea tu fiteshti, di dorlu trã nã featã. Sh-tu ureclji-l purta cu veri. Acshi cã amãile ali vombire nu se-acãtsa di nãs.
Cãtrã de-adoarã, lo somnul s-lu aducã divarliga, ma - tsiva! - nu putu si-lji bagã mãnã. Cãt cripã dzua sh-na-ts-u negura, sh-niorlu, lãi ca chisa, se alãsarã pri maslu a iapilor. Fantazma l-u intrã a prãvdzãlor - hrap-hrup! - s-li mãcã!
Ñiclu - foc!, lje-are nã oarã, - foc!, doauã ori, zmuldze apala shi dãldãseashte pri nãsã, si-lji ljea caplu. Se-anciupã, ore frãtic, dolji, di tufã, sh-dã - un, dã - alantu, nã oarã cu oara! Se-apruchea se-apirã de-a-ghinealui shi - fantazma nu-lji si videa tu lunjinã. Vidzu tse nu vidzu - cã nu u scoate-n cap, shi si zmuldze dit mãnjile a gionilui, apoia azboairã nãpoi cumu-shi vinje.
Ficiorlu, tu arcarea tse featse, u lãvui pri dzidzitic. S-turnã acasã shi bãgã se-aspunã tse-lji si tihisi, cum s-bãtu sh-cum u lãvui fantazma pri dzidzitic. Aclo iu spunea, sh-arcã ocljilji pri njica, tse durnjea tu sãrmãnitsã, cãndu - tse s-veadã? Dit dzidziticlu a ljei cura sãndze! Aduchi cã nãsã easte fantazma tse lã mãcã iapile. Mutrita ljei eara-ntreagã ca ali fantazmã!
- Va u vatãm! - gri el, va u dinjic, cã nãsã-i cãtsaua tse nã cheare tutiputa! - shi ãshi trapse apala, si-lji talje caplu.
- Pupu-pu!, tse v-adari, zghili mã-sa, tatã-su, sh-lu-acãtsarã shi-l tsãnurã, s-nu u talje njicãza!
Macã vidzu nãs cã nu-l alasã, sh-lo ocljilji de-aclo.
Tricurã malã di anji de-atumtsea. Gionile, cari alãgã-alãgã tu xeane shi nu alãsã loc nealãgat, nã dzuã di prumuvearã - cum si-nsurina la soare, sh-aduse aminte di casã, di pãrintsã, di tutiputã, shi-l loarã lãcrinjile, sh-lu-arupse un plãngu jiljios. S-doare loclu-ts, s-doare vatra pãrinteascã, s-dor oaminjlji a tãlji!
Ãnchisi, tr-atsea, si s-ducã acasã.
Calea, aflã nã l-iundarã tse o-acãtsarã ponurle s-featã shi nu putea. Nãsu sh-featse di inimã shi-lji lishurã fitarea, acshi cum shtia el di la iape. Ljiundara stãtu shi-lji dzãse atumtsea:
- Tine, tse-nji featsishi aestu bun, tsãne semnul aestu shi cãndu va s-hii tu angusã mare - aprinde-l, sh-aclo va me-aflu, s-ts-agiut!
Ma-nclo aflã nã ursã, cari cu limba scoasã nafoarã, shidea ningã nã fãntãnã shi nu putea si-sh bagã caplu s-bea, cã eara chetre di nã parte sh-de-alantã. Vrea creapã, mãrata, di seate! Gionile scoate cãciula, u umple shi-lji da s-bea.
Ursa, tutã - harauã, scoate shi-lji da un semnu, un per - shi-lji dzãtse:
- Tine, tse-nji featsishi bunlu aestu, ljea-l perlu shi cãndu va hii tu ananghie greauã, aprinde-l, sh-aclo va me-aflu!
Imnã ficiorlu ninga tsiva, sh-deade di nã lupoanje. Tut acshi sh-cu aestã, - o-ascãpã di pri moarte shi-lji deade sh-ea un per, ca semnu, tra s-o-acljeamã tu strimturã.
Cãndu agiumse maratlu gione-n hoarã, lji se-arupse inima di tse vidzu: casile tute - ponde sh-erme! Canda tricu pushcljea pre-aclo: ni cipit di om shi di pravdã nu se-avdza! Ãlji vinje a lui ergu, cã vombira va le-adrã tute aeste lãets.
S-apruche di casã-lji, te-aspãreai di marea tãtseare: ni ficiori, ni ãnveaste, ni cãnji tu avlie, tsiva, dip tsiva! Tsã si cutrimbura cãmeasha di pri tine!
Shidzu, shidzu pri pizuljiu shi s-mindui, ca vãrã oarã - cu oara: sã se-alinã analtu-n casã, i s-nu intrã dip? Featse inimã, sh-intrã, cã di fricoshlji el nu eara.
Nu-apucã s-alinã scara, shi - na-ts-u vombira ãn fatsã-lji! Sh-nãs se-aspãre, ma sh-nãsã li yunusi vasile, cãndu-l vidzu, cã shtia tse pãtsã la iape. De-atsea mutri s-lu-anduplicã, cu aplan s-lu mãcã, cum mãcã sh-hoara tutã.
Ea, dintsãlji ãlji tsãnea tu tsilar. Si s-ducã si-lji ljea, lji-eara fricã s-nu fugã, tr-atsea - ãlji dzãse:
- Na tãpsia aestã shi furculitsa, shi s-te-agiots pãnã s-yin mine, cã mi ducu-n tsilar, s-adar tsiva mãcare, s-mãcãm.
Cãt fudzi nãsã, shi - na-l, iu-ts yine un shoaric, shi-lji dzãtse:
- Tse stai, lai mãrate, tse stai? Atsea duse sã-shi ljea dintsãlji shi va s-yinã s-ti facã nã mãshcãturã!
- Am, tse s-fac, gri gionile?
- Umpli-ts zmeana di cinushe, ieshi prit buhare, spindzurã-ts zmeana aclo, shi - tine, lea-ts perlu de-aoa!
Acshi featse ficiorlu, shi, shoariclu - zdrang! ãncoa, zdrang! ãnclo pri tãpsie, tut ma asuna - tra s-nu aducheascã vombira cã ficiorlu li cãli din casã.
Turnãndalui vombira, tse s-aveadã? Shoariclu - cum arsãrea pri tãpsie! Caftã ficior tu dulãchi, caftã pri tu tute pãrtsãle, - ficiorlu lji-alãsã sãnãtate! Mutreashte tu buhare, - veade zmeanile. El easte, cãnile, gri nãsã - shi sãrglji, ca arapsa, cu ungljile, s-lu-arapã! Ghine ma, - unã arupeare, shi cinusha tutã lji-si duse-ntr-oclji. Pãtsã sh-vidzu, pãnã si-lji yinã videala shi - fuga, ca zurla, dupu nãs!
Torlu, torlu - lu agiumse! Ficiorlu, cari vidzu cã va-l acatsã, tse s-facã? Eara aclo noauã pluchi. Se-angãrlimã ayonea-ayonea, pri un di nãshi. Atumtsea vombira acãtsã cu dintsãlji, sã-l surpã pluplu atsel. Ficiorlu, cãt loa s-cadã pluplu aestu, shi se-arca pre-alantu. Vombira sh-aestu plup ãl surpa cu dintsãlji.
Surpã un, surpã doi, aproape s-lji surpã tuts. Avea ãngljitsatã ficiorlu di fricã!
- Bobo!, mãratlu-nji, zghili el! Va mi chearã cãtsaua di vombirã!
Dinãoarã, lji-ascãpirã tu minte di seamnile date di ljundarã, ursã shi lupoanje. Ascãpirã nã oarã cu mãnearlu, le-aprease treile seamne shi - ia-le, zulãchile, iu-shi yin tu nã fugã, cu limba scoasã! Cãt li vidzu el, ãlji vinje inima tu loc, shi-lji pãru cã ãnyeadzã diznou - d-iu eara pãnã tora mortu sh-ningrupat.
- Sssã!, lã featse nãs nã oarã, - fãshi-fãshi s-u scutets vombira!
Ahãt vrea eale, shi cari se-aurnjirã - s-u dinjicã di yie!
- Tsãnets-u, gri gionile di pri plup, tse s-dipunea, tsãnets-u, cã voi s-u-ntreb tsiva.
Ficiorlu u-ntribã - iu-lji suntu pãrintsãlji, fratslji, lumea, prãvdzãle, - nã dunjeauã ãntreagã?
- Ãlji mãcai, gri vombira!
- Sssã! - lã fatse ninga nã oarã a zulãchilor, shi u scoasirã fãshi-fãshi, di nu-armase tsiva di nãsã.
Aclo iu shidea pri cutsurlu di plup tãljeat, mãratlu di ficior plãndzea, cu lãcrinjle ca pruna, moartea pãrintsãlor, shi pãrigurie nu-avea.
Cum sh-aundzea cutsutlu cu seului ali vombirã, cãdzu nã chicutã di seu pri cutsur, shi tse s-tsã veadã ocljilji? Pluplu - di nã cale ãshi vinje la loc!
- Bre!, dzãse nãs - tse va s-hibã sh-aestã?
Lo seulu a vombirãljei shi acãtsã s-aungã shi pluchilji alantsã, cari sh-vinjirã sh-elji la loc. Atumtsea aumse sh-hoara, shi - ãnyearã lumea tutã, pãrintsãlji, fratslji, soea, tutiputa... Tute vinjirã la loc, cum eara ma naintea.
- E!, lã dzãtse tora gionile a pãrintsãlor, nu v-aspuneam io cã vombira nã cheare? Voi nu pistipseat sh-nu vrut s-me-alãsats s-u dinjic ninga dit leagãn. Vidzut tse-adrã? S-avets hatrã a zlãchilor, cã s-nu eara eale - nãsã vrea vãsilipseascã aoatse!
- De, hiljiu, grirã sh-pãrintsãlji, - cari se-ashtipta la aestã? Ma, s-bãnedz tine, tse ne-ascãpashi, shi s-ai bunile a loclui!
Pãrintsãlji ãlji deadirã urãri cu saclu a ficiorlui, ficiorlu - a zulãchilor, zulãchile nãpoi a gionului tse l-ascãpã bana, cã tut si ca ãncãcea cari di cari se-ascãpã bana, cã tut si ca ãncãcea cari di cari se-ascapã di urãciunji! Cari vidzui acshitse, cã nu li vrea ni un, ni alantu - „stats!, lã grescu, macã vãr nu li va, dats-le ãncoa!“ Ahãt, le-arap, sh-fac naparte. Aoa s-me-acatsã, me-avinarã-avinarã, pãnã agiumshu ningã un arãu.
Ma vidzui cã vrea me-acatsã, le-arunc tu arãu sh-lã dzãc:
- Macã-i acshitse luyuria, loats shi voi - s-ljeau sh-io! Shi, armasirã tuts cu gura cascatã. Nãshi s-turnarã acasã-lã, sh-io ãnji vinjiu aoa, s-vã aspun a voauã pãrãmithlu aestu, ma - tora se-aspunã sh-altu!
TsEATsIRLE
Eara, tse nu sh-eara.
Eara unã oarã un om cu nã muljeare. Elji nu-aminta, ma durea s-aibã un ficior, s-aibã cu cari s-lã treacã oara. Cãndu dãdea, mãratslji, di videa lumea alantã cu ficiori ãm-bratsã, cu gionji ãnsurats sh-cu nipots, l-armãnea mintea!
Aeshtsã doi inshi - nu tritsea searã di la Dumnidzãu, tse s-nu sã-ncljinã shi tse s-nu dzãcã:
- Doamne Dumnidzale, dã-nã sh-a noauã un ficior!
Cu tutã aestã, pãrãcãlia lor nu fu ascultatã. Atumtsea nãshi u shutsãrã frãndza shi acãtsarã s-caftã aljiumtrea: „Doamne!, dã-nã un njic, sh-alas’ s-hibã sh-cãt nã tseatsire!“
Cari bisdisi Dumnidzãlu di cãftãrle a lor, se-ascapã di elji - lã deade un ficior, njic cãt nã tseatsire.
Tse cã fu njic? A lor lã si pãru cã amintarã Hristolu: ãl vrea ca ocljilji din cap shi nu-lji aspãrdzea chefea vãrnã-oarã!
Cum si-lji bagã numa, cum si-lji dzãcã, - ãl numãtsirã „Tseatsire“.
Nã dzuã, tata-su duse la agru, s-airã. Muma-lji cripa sh-cãnjisea, cã nu-are cu cari s-lji pitreacã prãdzul la agru. Tseatsirle, ma sh-avdzã mã-sa iu cripa trã ahãntu lucru, arsãri shi-lji dzãse:
- Tse crechi, mamã? Lji duc io prãndzul la agru.
- Am, cum va-l duts tine, cã-nji hii njic shi nu-nji pots, scumplu ali mume?
- Nu!, ’las’ s-hiu njic, pot s-lji-l duc: ãncarcã tot tse-ai trã la agru, pri yumar - shi lu duc io!
- Ghine, dzãse mã-sa, macã pots - du-te, ma s-ai angãtan s-nu cheri calea tsiva.
Tseatsire, ãn-calar pri yumar, arsãrea di pri nã ureaclje pri alantã a yumarlui, shi grea pravatos: Ai!, prãã!, ush! Shi - schinã-l la gushe, schinã-l la cãpuljie, lu aduse prãndzul.
Tatã-su, cãndu-l vidzu, nu lu-ncãpea stranjile di haralauã! Ãl lo, ãl bãshe shi-lji dzãse:
- Agiumsishi sh-tine, hiljiu, s-aduts lunjinã a pãrintsãlor shi s-lji fats s-adilje?
Prãndzirã musheat-musheat, dizjugarã boilji shi se-apusirã tu-aumbratã, si-lji coacã un somnu, pãnã s-treacã ayia cãroariljei.
Cãtrã mirinde, cum apãrnji s-avreadzã, s-acãtsarã di agru. Al Tseatsire lj-intrã: s-facã sh-nãs agru! „Nu!, hiljiu, cã hii njic!“ ãlji dzãtsea tatã-su, - nãs: „Nu!, vai fac sh-io agru!“
Se-anduplicã tatã-su, shi lu alãsã s-airã.
Dishteptu cum eara, arsãrinda cãndu pri un bou, cãndu pri alantu, s-dutsea agrulu prima! Nu tricu multu-putsãn shi - ia, iu treatse nã cãrvane. Cãrvãnarlji - boi ved, airare ved, ma om nu ved. „Bre! - s-lu mãcã luplu, tse s-hibã sh-aestã?“ - si-ntreabã elji.
- Tse s-hibã, greashte tatã-su al Tseatsire, - ficiorlu-a meu easte!
- Cari ficior?
Tseatsire, tse le-avdza tute aeste, gri de-aclo iu aira. 
- Io!, am cari altu? Nu mi videts, lai armãnji?
Cãrvãnarlji - boatse avdza, ma om nu videa.
Cãftarã si-l veadã, - tse s-veadã? Tseatsire yie! Nu putea si-sh tsãnã iljile de-arãdeare, di boea shi di shicadzlji tse-aspunea aestu anghiundã. Ñicu sh-drac!
Un cãrvãnar ãl bãgã tu ocljiu shi vru s-ul ljea:
- Nu nji-l dai a-njia ficiorlu aestu?, ãlji dzãtse a tatã-sui, si lu am dupu calji - shi-ts dau cãt caftsã!
- Si-l dau io suflitli, hicatile-a meale? Atsea nu s-fatse! Io vidzui sh-pãtsãi pãnã s-lu vedu-ntr-oclji, sh-tora si-l dau?
Tseatsirle, d-iu stãtea: „Mi duc, dzãse; tatã, ljea groshlji tine, sh-mi duc“.
Cãte-lji featse tatã-su, cãte lji-adrã, - tsiva! Nãs: „Va mi duc shi s-nu-ts hibã zore, ni cãt tradze nã unglje!“ Shi-lji cãlcã cu ocljiul a tatã-sui nã oarã, s-aducheascã cã nu s-dutse trã totna. Sh-apoia ãlji dzãse ascumta, tu ureaclje, cã nãs va-lji arãdã shi va s-toarnã a-doara.
Tatã-su l-deade shi ãtsi lo groshli.
Tseatsire, cãvalã, cãndu pri cãpuljea unui cal, cãndu pri alãntui, cu strigarea, cu avinarea, nu-lji alãsa sã se-arãspãndeascã.
Cãrvãnarlji s-lishina di arisute, shi nicã sh-o-avea mintea la calvi. Agiumsirã la nã hane shi s-turnarã s-umplã cofile cu yin shi se-acumpãrã cari tse-l lipsea.
Armas singur dupu calvi, cumu s-bãligã nã mulã, Tseatsire si-nhipse sum baligã shi ãshi mutri di lucru. Yin cãrvãnarlji, caftã Tseatsirte, grescu, acljeamã, - aestu, mutus! Di frica dãryatlui - cã mulile avea intratã tu agre - nu cama mutrirã tseatsire shi madzãre, ma u-angãnarã cãtsaua!
Cãt ascãpitarã nãshi dipu dzeanã - shi, na-l Tseatsire, u-adunã cãtrã la tatã-su.
Calea-calea, agiumse la un pom. Sum pom eara un preftu, cu yumarlu ãncãrcat di lituryii. Preftul se-avea teasã s-doarmã. Tseashire, ayalea, pre-ayalea, dutse la ureacljea preftului shi huhuteashte nã oarã, cãt poate:
- Acãtsats preftul, s-lu bilim cu sturnarea!
Lailu preftu s-aflã dinãoarã ãmprostu - ca vãrnu ghiftu-mbitat. Nãpoi avdzã boatsea - shi s-mindueashte cã furi va s-hibã. Sh-lo pãputsãle tu mãnã, sh-acatsã-l, cari pots! Cari mutrea lituryii, cari mutrea yumar tu oara atsea? Mutrea omlu - caplu s-ascapã!
Nu tricu multu shi na!, iu yine un arbines, cu un trastu di flurii. Cum suntu arbineshlji: aflã omlu yumar fãrã domnu, - s-featse el domnu shi ãlji chicã, a pravdãljei, di cutsachea di sumar - trastulu cu flurii. Apoia se-ashtirnu si-lji tragã un ocljiu di somnu, su-aumbrata pomlui.
Sh-aishtui, Tseatsire ãlji yine la ureaclje shi-lji huhuteashte nã oarã, di-lji si trunduirã mãdularile arbineslui! Tr-atsea, - fuga sh-aestu cãtrã-n hoarã!
Shi-ncalicã Tseatsire pri yumar shi, dã-lji ãncoa, dã-lji ãnclo - agiumse la tatã-su.
- D-iu le-aflashi, tine hiljiu, aeste lituryii shi aeste flurii? - lu-ntribã el.
- D-iu s-le-aflu? Lituryiile, di la un ciurlu-pãpã, iar fluriile - di la un arbines.
- Macã di la preftu, hiljiu - ghine featsishi, cã nishi le-amintã fãrã asudoare. Sh-arbineslu - nu va zbor - le-are furatã, cã pishcheshe nu va le-aibã loatã!
Sh-aclo nji-earam sh-io, shi-nji deadirã sh-a-njia nã flurie, shi v-acumpãrai lucri musheate, ma - tu vinitã, sãrgljirã cãnjilji a Daucatslor shi-nji le-arãpurã.
MINCIUNOShLjI
Eara she nu sh-eara. Eara tu chirolu cãndu lumea - sh-puriclu lu ãncãltsa. Alihea eara - minciunã eara, shtiu cã pap di pap o-aspunea.
Eara unoarã trei frats. Treilji frats eara cãrvãnari. Cathi un sh-avea un semnu di mule. Sh-amishtreilji nãshi fudzirã tu lume si-shi caftã cãsmetea. Iu si s-ducã-n cãrvane? Iu s-fatse yiptu cama multu!
Atsel marle, si-lji dzãtsem Mitu, trapse tu nã hoarã hãshuteascã. Tu hoara atsea se-afla un ciurlu-pãpã tsi avea yipturi multe.
Duse Mitlu se-acumpãrã, ma ciurlu-pãpãlu lji-dzãse cã nãs nu-are grãn trã vindeare - cu pãradz, shi cã lu vinde mashi cu minciunji.
- Cum cu minciunji? - ãntribã Mitlu.
- Ea, cum! Si aspuneari tine unã minciunã cama mare shi cama groasã - ãts dau yiptul tut; si-u aspunearim eu cama mare, - tine si-nji dai mulile!
Al Mitu ãlji vinje ca ghine aestã isape. „Tse, dzãse nãs, nu va pot s-lji cruescu nã minciunã a chirutlui aestu, tra si-lji ljeau yiptul tut, fãrã zgãrmats?“
Featsirã cum s-ligarã. Sh-acatsã cãrvãnarlu, protlu, shi-lji cãrtsãneashte nã minciunã di la hane, di ti-nchidicai di ea! - ahãntu s-cunushtea cã nu-i lucru trã pistipsire... Tsi dzãse nãs? „Vidzui cum azbuirã un bou!“ - aestã dzãse, tihilailu! Sh-o-avea chirutlu cã nu-are cama mare minciunã!
- E, eee! - lji-u toarnã preftu s-ts-aspun sh-eu: unã oarã nji-aveam un ou shi me-alinai, shtii, pri un munte. muntile atsel - mashi cheatrã sh-bãrtsire eara. de-aclo, din cãrciliu, ãlji ded cale a oului, hima-nghios, pri chetsri sh-pri bãrtsiri - sh-tsi s-tsã veadã ocljilji? Arucutea-te, arucutea-te - oulu, disica shi arãsturna bãrtsirle cãtrã ãnghios, di-ts pãrea cã cheare lumea! Gãr-gãr-gãr!, gãr-gãr-gãr! - agiumse oulu trãsh ãn vale, lai fratile-a meu, nou-nifrãmtu, cã dzãtseai cã tora, tora i uat di gãljinã!
Tsi s-ma greascã Mitlu? Vidzu cã ciurlu-pãpãlu lo-antreapse cu minciuna. Ãlji deade mulile sh-necã dishcljise gura! Apoia, cu caplu spindzurat di glãrimea tse-adrã, o adunã cãtrã acasã-lji.
Nu treatse multã oarã - sh-na, iu yine, dupã nãs cu mulile acãtsate di cãpestru unã dupã-alantã, fratile di mese, cu numa Pitlu, tra sã-ncarcã yiptu.
- Cari are yiptu? - ãntreabã tsi el la un, la alantu.
- Preftul are.
Ai la preftul!
- Bunã-ts oara, pãrinte - un.
- Ghine vinishi, oaspe - alantu.
- Ai grãn trã vindeare?
- Am, dzãse preftul.
- Cãtu-l dai?
- Nu-l vindu cu paradz, ma cu minciunji. Cara tsi da mãnã, acatsã-te!
Pitlu sh-o-avu cã i urbare aoa! „Tse mare lucru s-arãd un ciurlu pãpã,“ mindui nãs. Ghine ma sh-nãs pãtsã ca frati-su shi-shi chiru mulile, angiurãndalui pri dinãpoi, cã, de! - nu-i shicã aoa naparti! Muli lã dzãc aishtor, shi, ti doare tu hicate cãndu cherdz una, nu tute di nã cale!
Dzua alantã - na-ts-ul shi njiclu frate, cu numa Chitlu.
Di un, de-alantu, vinje la ciurlu-pãpã sã-ncarcã yiplu. Ghine ma, preftu - tut cãnticlu tse shi shtea:
- Vindu, ma - cu minciunji!
- Cu minciunji - cu minciunji! Sh-io di minciunji hiu adrat, dzãtse Chitlu.
Featsirã ligãtura - i s-lu dispoalje di mule, i s-lji ljea tut tse-are preftul: mule, yiptu, agre, tut!
Preftul sho-avea cã tut urbare-i anamisa.
- Dzã-u minciuna, gri el.
- S-mi ljerts, pãrinte!, ma-ntrã tine-nu ies nãinte! Tine prinde s-acats prota.
Preftul, - tse shi shtia: minciuna cu oulu! Cari u dzãse, ãtsi ashtipta, laile-shi cu gura cãscatã, s-dzãcã Chitlu minciuna lui, tra si-lji ljea mulile apoia. Nãs pistipsea cã vai hibã lishor lucru.
Chitlu se-ashtirnu ghine-musheat, shi acãtsã:
- Eara, pãrinte, tu anjlji! Nã dzuã, cãndu s-amintã tatã-nju, shideam la pap-nju ãn cohe shi-nji beam ciubuchea. Na, vinirã shi-nji loarã sihãriche - alãgãnda: „Ai, cã s-amintã tatã-tu!“ Ãntreb io: „Shi cari se-amintã, tse avets cu mine?“ „Cum tse-avem, cã prinde s-ti duts la nunlu, s-lji greshti s-yinã, s-pãteadzã“, fac nãshi, maratslji.
Iu s-lu-afli nunlu? Tornu loclu di alantã parte, mutrescu, caftu, - nu-are nun sti loc! Vai hibã la Dumnidzãu, minduescu io, macã nu-i sti loc. Shi, de-alihea aclo sh-eara.
Cum s-mi duc si-lji grescu? Mutrescu cãtrã-n sus, - nji si muta mintea, di diparte shi-n sus tse eara. Ghine ma, eara - nu eara, prindea s-ti duts! Altu nu eara s-lu-acljeamã; furtia tutã pri mine cãdea.
Mi suts, me-anvãrtescu - s-aflu vãrã scarã, s-me-alin, - nu-are scarã! Atumtsea ãnji mi caftu-n sin shi, na! - iu dau di nã simintsã di curcubetã. Shtii, unã strãnipoatã di strãnipoatã avea heartã nishte simintsã, shi cum ãnji deade sh-a njia nãscãnte s-le-aroamig - si-nji treacã oara, nji-armase unã ãn sin. U siminai dicara, - shi criscu nã curcubetã tse deade pãn di Dumnidzãu. Me-alinai pi curcubetã pãnã la Dumnidzãu, shi-lji grescu a nunlui: „Aide, cã de-acljeamã s-pãtedz tatã-nju!“ Dipuse nunlu alãgãnda-alãgãnda, shi pãnã s-nji pascu putsãn ocljilji pri divarliga, s-ved tse-i - tse nu-i la Dumnidzãu, anyeadzã nã yumarã psoahe di ningã curcubetã shi - grãts-grãts! ali curcubete, o-adrã ghine. Tse fats tora, Chita, Chita?
Cum mi zgrãmam acshi, di nu shtiam iu nji-u caplu, na - dau ãn sin di un hir tu ureacljea di ac, armas di cãnde feciu arftu. Lu tindu di una cãtrã-nghios, - nu agiundze, lu tindu di doauã, - agiundze sh-antreatse! Me-alas sh-io de-a hirlu shi, nod di nod, mutrescu s-dipun ma troarã, am tse s-vedz? Acatsã s-bumbuneadzã shi s-da nã furtunã sh-nã grindine, s-chearã limea. Me-adun sum un nod shi nu cãrledz pãnã treatse furtuna. Cum stãtu, dipush shi le-aflai lucurle-ndreapte, shi tatã-nju ãl turna di la pãtidzare, shi tut plãndze. Ãl ved nunlu shi-lji fac: „Nu ti-ntreb, nune, tse-are tatã-nju di zghileashte?“ „Tse s-aibã, dzãtse nunlu, va cucoashe - shi-altã nu! Trã cucoashe-i arãndza lui?“ Me-astrag io ningã un cucosh, sh-acats s-lu-slumtu cu chetrile. Dã-lji ãn sus, dã-lji ãnghios, - canda li tsãnea vãrnu! Nu cãdea unã... Ãl trunduescu atumtsea nã oarã - shi tse s-vedz? - cucoashe nu-armase ascãlnatã! Lji le-adush a tatã-njui, ma - ahtare orixi di ficior, ore prefte, tu bana-nji nu-am vidzutã. Le-ascãpita cucoashile, cu tut cu coji.
Nu-apucai si shed, s-mi-ncãldzãscu putsãn, shi - na, iu yine un nipot di strãnipot si-nji greascã: „Tse stai, lalã! Nu shtii cã tatã-tu va sãrmãnitsã? nu dzãts tine - tu tse va-l bãgãm s-doarmã?“ Mi scol, fratile-a meu, c-andornic, arap tsupata dianumirea, adun patrudzãts di yumari de-a dunjeauljei shi ai! iu s-aflu pãduri. alag cãtrã-ncoa, alag cãtrã-nclo, na - ved dinaparte di un arãu, diparte, cãt ts-acatsã ocljiul, cã lãia tsiva. Eara nã pãdure. Ghine ma, cum s-trec arãulu? Arãulu mare, dupus, tsã si alãcea mintea mashi s-mutreshti, nu s-lu trets. Cum mi zgrãmam - shtii, aclo iu nu ti mãcã, tu-ahtare oarã - dau di nã ceflã de-alunã. Nu cher oarã, ma-lji bag yumarlji un cãte un, intru sh-io-shi-lji dau cale tu arãu, di ishii di naparte. Intru tu pãdure, u strãbat dit unã mardzine tu-alantã, u strãbat ãn crucishalui, s-dau di vãrnu arbune, di vãrnu lemnu, - nu-are lemnu, nu-are arbure! E! Shtii, prefte - ãnji yinea tãcã s-facu, nu altã! Cãndu, ea!, dau di un paljiur! Lji-u intru cu tsupata shi, trã putsãnã oarã, - dã-lji, dã-lji, adar patrudzãts di furtii. Ãncarcu sh-trag calea. Aclo iu mi dutseam, me-acãtsã nã cãloare, nã dugoare - cã nu shtiam iu s-nji-aflu loclu. Trã cãsmete, aflai un bureate. Ligai yumarlji sum aumbrata lui sh-mi teshu di-lji trapshu un somnu - mã-sa-lji fu! Di cari freadze cãloarea, ãncãrcai yumarlji diznou cu leamne shi iarã, haide-haide. calea, mi lo seatea shi apã nu-aveam chicutã. Tse feciu, tse nu feciu, ded di un puts. Puts s-lu facã Dumnidzãu, cã nu avea ni cuvã, ni drac! Tse s-fac, she s-adar? - ãnji taljiu caplu, lu aruc nuntru, tu puts tra s-bea.
Ca agãrshit tse-nji hiu, trapshu cu yumarlji. Calea, oaminjilji sitsira schicurle shi aduna mãnucljile. Cari nu-aveam sh-io lucru, bãgai di discãrcai shi lã u intrai a leamnilor cu tsupata. Li dispiturai tute, shi - sãrmãnitsã nu putui s-adar. Crechi de-apoia tu cale? Crechi shi plãscãneshti, cãndu tsã si dutse strãmbu. Cãrtit ca vai di mine, vrui s-intru tu cãlivã. Dau s-intru - nu-nji si intrã, iar dau s-intru - nu-nji si intrã. Bre!, s-u mãcã luplu, - tse s-hibã sh-aestã? Tse s-hibã? Avea armasã tu tãljitura di tsupatã nã scãrpã, shi se-acãtsa di praglu din sus ali cãlivã, di nu puteam s-intru. Ptiu!, fac mine, u ashternu scãrpa, pãrinte, shi - dã-lji di unã parte, dã-lji di partea alantã, na-ts-u sãrmãnitsa!
Bitisii, shi mi-ndridzeam s-lji-u dau cãtrã acasã. Tse s-vedz? Tutã lumea mutrea la mine, ca la vãrã ursã! Arãdea di s-lishina di mine. „Bre!, tse-avets di arãdets acshitse, di vã u-aduse Stãmãria!“ lã dzãc a lor, aclo. „Tse s-nu arãdem, lai tumte sh-lai chirute!“ fac nãshi. „Am iu-ts-u caplu?“
Mi pustupsescu, ahulescu io ãn cap, - d-iu cap? Caplu lu-aveam agãrshitã tu puts. Fuga nãpoi, dupã cap. Cãndu - tse s-nji veadã... urecljile? Caplu - nafoarã, pri puts, ãlmãca nã vulpe. Apres cum earam, di-nji arsãrea scãntealje printr-oclji, loai nã cheatrã, lji-aminai a vulpiljei. Nãsã, pãngãna, di zore, cara da di scoate nã firmane, ma - tse-shi cãnta firmanea?
(Aoa Chitlu tãcu, shi preftul - sã-nveatsã el cama ayonjea tse scria tu firmane, ãntribã):
- E!, tse cãntã firmanea atsea?
- Cãntã s-nji dai mulile cãt cama ayonjea, s-nji dai sh-yiptul, sh-tute! Acshi nã fu acãtsãtura sh-ligãtura noastrã, shi - macã te ariseashte, dã-te cu d-alagã s-te-acats sh-cu altu la minciunji...
Vru nu vru, maratlu di preftu - ãshi plãti, cumu s-dzãtse - ca preftul, cã vidzu el cã shi-avu aflatã masturlu, sh-li spindzurã nãrile nã palmã-nghios, shi nu-avu tse s-dzãcã.
Minciuna - minciunã,
Cum ved, ãshi fu bunã.
Ma - i minciunos - 
Cari shtie s-u-aspunã!
MOARA DRACLUI
Eara tse nu sh-eara. S-nu eara, nu se aspunea.
Eara unã oarã doi frats. Unlu eara avut; avut, avut - cã nu avea iu s-lji bagã paradzlji; alantu frate eara ftoh, ftoh - cã nu avea pãne s-mãcã. Nu agiundzea neavearea-lji, ma ãlji deade Dumnidzã sh-fumealje cãtã s-dzãts: un jar di fumealje.
Sh-tora, s-nu dzãts cã eara vãrnu linãvos, aestu, ftohlu, tsi nu vrea s-lucreadzã, cã di cum apirea - pãnã ascãpita, di pri lucru nu s-muta, ma nu-lji agiuta, shi - sãnãtate bunã! Amalamã s-acãtsa, cheatrã s-fãtsea: ahãntu anapuda lji si dutsea.
Tute dzãlile avea yitrie, ma yinea vãrnã sãrbãtoare, hevtile lu-acãtsa! Acshi trã Pashti: lumea tutã, cari cu njel, cari cu stranje noauã, - mashi el, shidea di nã mardzine sh-mutrea ca njel agiun. Sh-cãndu s-minduea, atumtsea, sã s-ducã acasã, perlu lji-si muta! Cã de, ficiorlji-s ficiori... Cum agiundzea acasã, tu ahtare dzuã, lu angãrlima: „Tsi-nji acumpãrashi, tatã?“ - unlu, „tsi-nji adusishi, tatã?“ - alantu, „Ñel nu va ljeai?“ - sh-cãte alte!
Cari s-mindui nãs tsi s-mindui, si scoalã shi, arondu-arondu, njeardze la frate-su shi-lji dzãtse:
- Si-nji dai un njel, cã nu mi baz de-aoa!
Frate-su, tsi cã eara avut - cã era stres-stres, cljeaia draclui! El necã s-avdã nu vrea, tsi grea Frate-su. Ma cari ãlji si duse aridã, atsia de-atsia - „va-nji dai un njel, va-nji dai un njel, s-nji hãrsescu sh-io fumealjea dzãlile di Pashti“...
- Na! - ãlji dzãse aestu - sh-du-te la drats cu nãs!
Neavutlu, cum nu lu-avea subash di tamam la loc, chicã njelu dianumirea sh-o-adunã la drats. Calea-calea, cum s-dutsea, na iu-lji talje calea un carcandzal di drac, shi-lji dzãtse:
- Iu oarã bunã, shute?
- La drats! - nacã shtii cãtrã iu ljea pãne?
- Cum s-nu shtiu? Nu hiu di shutslji sh-io? Nu-nji aspunji, tse pãn aclo?
- Mi duc s-l-aduc njelu aestu dhoarã trã Pashti! - dzãse neavutlu.
E, bagã-tsi-u tine cu mintea, tora, haraua shutlui - cãndu avdzã aestã!
- Oaspe, lji-fatse nãs, shtii tsiva?
- Nu shtiu!
- S-tsã aspun mine, macã nu shtii.
- S-nji-aspunji!
- Tine hii singurul om tse ts-adusishi aminte di noi. De-atsea, va sã-ts fac nã buneatsã: aclo iu va ti duts, Zarzavuli va ti-ntreabã tsi vrei s-tsã da. Va s-tsã da yroshi, lire, asimcadz, yeamandzã, ma tine s-dzãts cã nu li vrei!
- Cum acshi? cu ljirtare, ma - nu u dzãc aestã glãrime!
- Ma mutrea tsi va-ts grescu mine: tine s-caftsã moara di piper di sa-ashtirnutlu al Zarzavuli.
- Cum ved, chirut va hii, shute! S-alas eu yroshlji, yeamandzãlji sh-nu shtiu tse, trã nã paljiu-moarã di piper?
- Zburãtsti chirturi, cã nu shtii hunerea moarãljei. Aestã moarã nu-i ca tute morile: aestã - tsi sã-lji caftsã, tu oarã tsi-u da, chirute! Ts-vinjirã cãpãrle?
- Macã-i acshitse, aestã-i altã luyurie...
Zburãndalui shi imnãndalui, zburãndalui shi imnãndalui, agiumsirã la Valea-l Shut. Ljea neavutlu njelu shi-l fatse pishcheshe al Zarzavuli. Aestu lu-ntribã tsi va, s-caftã itsi si-lji va hrisusita, cã va lji-u da.
Neavutlu, urnipsit shi-nvitsat di calea, dzãse:
- Ñicã luyurie voi, frãtic, cã vedz, calea nji-u lungã shi cari s-u poartã; va-ts caftu sh-io s-nji dai moara di piper di sum tine, di sum ashtirnut...
Al Zarzavuli lji-ascãpirarã ocljilji scãntelji-scãntelji, cãndu u avdzã sh-aestã. Lji tãxi nãs alte lucri scumpe, flurii cãte s-va, mashi moara s-nu-lji caftã, tsiva. Nu fu trop s-lji-u shutsã mintea - nu fu! Neavutlu u ligã tu greaua: „i moara, i nu s-fatse!“
Tsã s-facã sh-Zarzavuli? Macã sh-ul deade zborlu, prindea s-lu tsãnã. U ljea - sh-lji-u da di cap!
Neavutlu tsi ashtipta? U lo sh-li cãli unã-shi-unã! Sh-cãndu agiumse ma ãncolo, tu unã livade, cum ca lji-eara foame, s-ashtirnu shi gri nã oarã, fuviros:
- Mãcãri, nu hãbãri!
Sh-mãcãrle - atsia di atsia apãrnjirã s-urdinã, cari di cari ma bunã, di ti ciuduseai di-iu es ahãnte? Sh-amirãlu, tse-i amirã - nu avea mãcatã ahtãri bunets!
S-fãnãti, sh-apoia sh-lo iar calea cãtrã casã ghine sh-musheat.
Aclo iu s-dutsea acshi, na iu da di un om tsi tsãnea nã veargã tu mãnã.
- Bunã-ts oara! - unlu.
- Ghine vinishi! - alantu.
- Iu oara-ts bunã? - ãntribã neavutlu.
- Nu mi ãntreabã, gri aestu. Nitsi singur-nji nu shtiu d-iu yin sh-iu mi duc. Imnu sh-io acshi, ca vãrnu cãte fãrã domnu, - iu s-me-aducã sh-iu s-mi scoatã calea. Shcurte zboarã: nu tsã se-aflã vãrã bucatã di pãne? Cã-nji gurleadzã matsãle di foame!
- Altu tsiva, s-hibã zore - ãlji fatse murarlu (cã shi-avea moarã tora!) - ma mãcare sh-beare - cãtã s-vrei, cãtã s-pots s-arucuteshti!
Frasht! - u toarnã nã oarã moara, shi-lji greashte:
- Mãcãri, mãcãri, sh-nu hãbãri!
Shi, mãcãrle - atsia de-atsia s-urdina.
- Bre!, s-ti mãcã luplu, s-ti mãcã, - am d-iu li scoasishi, unã furtie di mãcãri! Tsi luyie, - ãn gepe le-avushi?
- Moara, moara - oaspe!, moara li scoate tute.
- Am cum acshi?
Sh-neavutlu lji-mbãirã, unã cãte unã, cum sta lucurlu.
- Lele di mine, gri oaspile! Io nji-o-aveam cã mashi vearga mea easte tsi easte!
- Nu-nji dzãts, tse-i vearga ta?
- Tsi s-hibã? Cãndu voi s-pitrec vãrnu tu lumea alantã, - unã cu vearga, shi dolji a preftului ãlji da!
- Tsi zburãshti? nu vrei s-fãtsem tramba? - dzãtse neavutlu.
- Am cum s-nu voi?
Da moara, ljea vearga, neavutlu. Ma, unã loare tse-lji featse, shi-lji dzãse:
- Cruea-lji, veargã, unã aishtui, cari ti vindu!
Vearga nu ashtiptã dzãcã a doaua oarã, ma-lji shutsã unã shi: Gãh! - nu dzãse alantu! Atumtsea neavutlu sh-lo sh-moara, shi trapse calea.
Agiumse acasã. S-vedz tora mushutets tu casa lui, si stai s-mutreshti shi s-nu ti saturi! Stranje noauã, curate, trã nãs shi trã fumealje-li, cum nitsi amirãlu nu-avea nãri s-bagã! Apoia - mãcãri, cãte nu poate s-le-aspunã amlu cu grailu, cã dzãtseai: tu casa aishtui s-featse Hristolu - ahãntã aveare sh-ahãntã ghineatsã-lji cãdzu ãn casã!
Lumea lu shtea trã tiflupendar, shi, cãndu-l vidzurã la bisearicã ãn grailu-mare, ancljigat mashi tu hrisãhi - sh-el sh-fumealjea-lji, armasirã cu gura cãscatã! Aoa nu vai hibã lucru curat, minduirã nãshi. Aestu va s-aibã cãlcatã vãr avut. Ma pale nu lã yinea s-pistipseascã si se-aflã pri lume om ahãntu avut! Tsi s-hibã, tsi s-hibã? - s-ciudusea lumea.
Si-l videai frate-su - avutlu, cu tutã averea-lji, cum pãrea pri ningã ftohlu di altoarã, ca vãrnu cãtsãlic cu coada adunatã - cãndu veade ursa; Sh-ficiorlji aishtui - ca tsiva ficiori di ghiftu pri ningã hilji di celnits avdzãts.
Di zbor-zbor avde sh-amirãlu, shi pitreatse si-li greascã, tra se-aspunã d-iu o-aflã, di la cari u furã avearea!
- Cari va s-mi veadã, fatse neavutlu, s-cupãseascã nãs acasã la mine.
Ahãt ashtipta amirãlu, shi cãndu se-aprease nã oarã, foc scutea prit nãri:
- Tora - fatse cãtrã oastea-lji - si-njiluadutsets, yiu i mortu, cã giuvape nu-nji dats altã soie!
Ts-aflashi - s-lu-aduts! Unã cãt s-apruche oastea amirãlui shi vap!, cu vearga, cãte unã - shi tsã-lji arucutea-m-pade, di mushca loclu.
Vidzu amirãlu tsi vidzu, cã nu-i shicaie aoa lãi frãtic, shi cã aestu va-lji astingã oastea tutã, „ai! - dzãse - si-l ljeau cu bunlu, cã ved, cu arãulu nu u scot ãn cap cu nãs“. Sh-acshi, vru - nu vru, si sculã di s-duse la neavutlu di-altoarã, shi s-featse el cama njic, shi si-mbunarã, s-nu patã amirãlu ma laiu. Duse sh-neavutlu apoia la amirã, shi-shi le-acãtsarã ghine aloaturle, di eara fãrã ticlife - 
Sh-aclo
Ñi-aeram sh-io,
Shi-ncãlicai pri un cal arosh,
Shi v-aspush nã minciunã di aush!
LIVENDUL ShI STAMULA
Eara tse nu sh-eara.
Tu eta atsea, bãna unoarã, noauã furi avdzãts tu patruli chioshe a lumiljei, di lãetsli tse-avea faptã shi di casile tse avea-ncljisã. Bãgarã ahãntã fricã, di nu cutidza s-easã vãrnu nafoarã; cãljiurle tute si-ncljisirã shi - ca vai di cari ãl pindzea mira atsea laia a lui s-easã di hoarã nafoarã, cã nu apuca s-facã doauã drãshcljei, sh-cãdea tu mãna lor.
Furã azi nãshi, furã mãne, dispoalje azi, dispoalje mãne, adunarã-adunarã paradz, malã! Nãshi ãlji tsãnea yroshlji tu nã casã adratã tu nã pãdure greauã, iu mashi furlji pitrundea shi cãte vãrnu gione.
Tse shi-u bãgarã furlji? - s-calcã casa unui mãrat di om, mortu di nãscãte dzãle, tra s-lji arapã feata shi s-o-aducã tu munte.
Dupã tse ãntunicã ghine, intrarã ãn hoarã cu vãtsle, anvãrligarã casa featiljei, shi pre-ascumta, ashtipta s-easã shi s-u ljea cu nãshi.
Ashtiptarã cãt ashtiptarã, nã oarã, doauã, trei ori, tsiva! - feata nu sh-o-avea s-easã. Nãshi atumtsea s-ãndridzea s-fugã, ma - na, cã avdu nã vreavã nuntru, ãn casã. Trã putsãnã oarã ishi feata, shi dishcljise usha tra sã s-ducã la murmintlu a tatã-sui, tsi eara ãngrupat ningã gãrdina di dinintea casiljei.
Cãt o-andzãrirã furlji, s-aurnjirã pri nãsã, lji-astuparã gura, u ligarã cu mãnjili dinãpoi shi u loarã tu munte.
Eara njeadzã-noapte, shi atselji din casã nu aduchirã tsiva, cã sh-eara atumtsea tu protlu somnu.
Aishtei featã ãlji dzãshea pri numã Stamulã.
Tu-apiritã, si scoalã mã-sa ali Stamule, si scoalã frate-su, ashteaptã sã si soalã shi Stamula, s-ljea-ngustarea, - Stamula nu-are sã si scoalã!
Prota oarã nu sh-u bãgarã ahãntu cu mintea, cã tsi dzãtsea nãshi, poate cã-lji coatse vãrnu somnu. Ma cari tricu - di s-featse dzuã ghine, acãtsarã sã s-ciurtueascã shi dusirã s-veadã tse-i somnul aestu di nãsã. Cãndu intrarã aclo, cãndu trag dodzele - tsi s-veadã? Ashtirnutlu gol-gulishan shi Stamula nu-are!
Aduchirã cã va u loarã furlji. Tsi s-facã tora?
Iu sã s-ducã, iu s-u caftã? Livendul, fratile a ljei, eara gione, nu-lji se aspãrea ocljiul di furi, ma cãtrã iu s-acatsã - nu shi shtia. Bãgarã oaminji s-alagã, tãxirã paradz, mashi s-da cãrare a lucurlui shi s-aducã vãrã shtire, cãt njicã s-hibã.
Tricurã acshitse multe dzãle. Cãndu u loarã Stamula tu munte, ãn cale - cari shti cu featse, lji se acãtsã, ningã un arãu, nelu, di un lemnu, shi aclo armase ascãlnat.
Nã dzuã, cum duse s-la, mã-sa, ãn vale, aclo iu duse s-adunã tsiva surtseale trã cãldare, - na, iu aflã nelu a hilje-sai! Lu-aspune acasã al Livendu, shi aestu aduchi cã furlji loarã calea di cãtrã la „Sãmtu“. Tsi fatse nãs? Ljea nelu, lu anvãrteashte tu nã bucatã di cãmeashe-lji, ãl leagã ghine shi dzãtse: „Nu va s-lu disfac aestu peatic, pãnã nu va-nji ved sor-mea shi pãnã tse nãsã nu va s-veadã loclu tse tsãne oasile a tatã-njui; Shi nitsi nu va s-u lau cãmeasha aestã, pãnã nu va yinã sor-mea s-nji-u la.“
Apoia sh-tsimse coarda, ãshi lo tufechea di-anumirea, ãshi lo sh-un sots cu nãs, ãncãlicarã ficiorlji doi calji azburãtori, tse mãca niorlji - shi se-alipidarã, s-aflã shi s-ascapã dit mãna a furilor ayri, mushata Stamulã.
Imnarã, imnarã, cãlcarã pãduri, muntsã, spilje, ma - di torlu a furilor nu deadirã.
Unã searã, curmats-aruptsã shi cãpãits, agiumsirã tu nã pãdure ãntunicoasã, ligarã calji di un arbure shi intrarã s-u calcã sh-pãdurea aestã, cã mashi aoa l-avea armasã loc nicãlcat.
Livendul, fratile a featiljei, cu sotsu-su intrarã nuntru s-veadã tsi vai hibã. Tsi nu se-afla aclo? Soie-di-soie di prici, di zulãchi - cã dzãtseai: aoa aeste vãsilia lor! Deadirã shi di unã casã veaclje, cari-shti di cãte ete! Alãgarã, mutrirã pritu tuts udadzlji - ni cipit di om nu s-avdza. Eara casã apãryisitã. Alogarã, alãgarã tu pãdure, trei anji di dzãle, shi - di torlu a furilor nu deadirã.
Trãsh tu sone, cari vinirã di  deadirã tu nã pãdure greauã shi-ntunicoasã, tsã si pãrea cã noapte-i totna. Aoa nãshi avdza bots, didinde ma - lume nu videa, cã nu lã putea ocljilji s-lã strãbatã. Shed sh-ascultã. S-alinarã pi un pom, naima analtu tsi eara aclo, sh-mutrirã, sh-iar ascultarã, s-bagã oarã d-iu yinea botsle. Sh-tsi s-veadã? Nishte furi - lãi ca tsiva cãrbunji, ishea de-aclo, ca dit niori.
Ficiorlji ashtiptarã cãt trapsirã furlji cale, shi s-loarã apoia pri tu cãlicea pri iu ishirã aeshti, shi haide-haide, agiumsirã la nã casã di her. Casa aestã eara a noauãlor furi tse-acãtsarã Stamula shi-u tsãnea aoa, ãncljisã. Livendul intra tu casa di her deadun cu sotsu-su shi acãtsã s-caftã prit udadz. Cipit di om nu se-afla! Cari alãgarã-alãgarã, na - deadirã di nã udaie iu shidea nã featã tse-shi chiptina perlji shi plãndzea un cãntic jiljios: ãshi plãndzea mira atsea laia, mãrara.
Cãt sh-u vidzu, Livendul sh-u cunuscu di pri boatse cã atsea i sor-sa, trã cari nãs nu la acãtsa somnul! Se-astradze di nã cali sh-u ljea di gushe, s-bashe, plãngu dolji - s-ti curmã njila:trei anji sh-ma multu, mãratslji, nu s-vidzurã, nu sh-avdzãrã grailu!
- Tute ca tute, frate, dzãse Stamula, ma cum s-fatsim, cã va s-yinã cãnjilji di furi - di va s-ti bea di yiu, deadun cu sotsu-tu, cãndu va s-te-aflã aoa.
- Nu me-aspar, suricã - unã sutã s-hibã, dzãse fratile.
Tsi adarã nãshi? Acatsã loclu pri iu shtia cã va s-toarnã furlji, shi lã u tsãn calea - „bam!, bum!“ - cu tufechea, pãnã lji-arucutirã tuts, ca birbetslji trã Stãmãrie.
Dupã tse-lji vãtãmarã tuts, si scoalã, ãncarcã avutsamea adunatã di anji di dzãle aclo, di la urfanje, sh-bagã di adarã nã casã ãn triyeauã, iu armãnea cãlitori dit patrule pãrtsã a loclui, s-mãcã, s-bea shi s-nu plãteascã pindarã.
Ficiorlji cu feata s-turnarã apoia acasã, iu mumile a lor, cãndu lji vidzurã, criscurã nã palmã di harauã! Apoia, dupã nãscãte dzãle, s-featsirã aclo trei numtsã tu nã dzuã, - ali Stamule, al Livendu shi a sotsu-sui.
Giucarã tuts, arsãrirã, ãshi deadirã shidzutlu di pade nã stãmãnã, cãt tsãnu numta. Giucai, arsãrii sh-io cãt putui, shi cari mi curmai, mi sculai shi - aoa mi-aflai.
Pãrãmith nji shtiam, pãrãmith v-aspush, nu eara acshi - ma vrui di v-arãsh!
CHEATRA DI SUM LIMBÃ
Eara tse nu eara.
Eara unoarã un om oarfãn cãpãit. Pãrintsãlji a lui era aushi sh-nu putea s-lucreadzã. Tutã apãndoaha lor eara Mitri. Trã lucrare - ficiorli lucra, ma de!, ahãntã lji-eara tihea: nu-lji si dutsea lucrulu trã nãinte, sh-sãnãtate.
Cari vidzu sh-nãs she vidzu, cã-ncot s-pidipdeashte shi agunseashte acasã, tse s-mindui? „Ai s-alãxescu calea, ai s-mi min ma ãnclo, tu xeane iuva, cã poate-poate aclo, tse shtii tse da Dumnidzãu!“
Ãshi featse el crutsea shi-shi se duse - oarã-bunã, cu-Atsel de-analt nãinte.
Ma, sh-aclo - tu xeane, vãrã prucuchie mare nu-adãrã. Lucrã trei anji, shi pri trei anji ãn cap - amintã mashi trei aspri, tut-tut.
Trei-trei! - ahãt dzãse Dumnidzãu! Shi-sh’i bãgã tu pungã shi trapse acasã, sã-shi veadã pãrintslji aushi.
Imnã, imnã cale multã. Cãndu lji-armase ninga putsãn pãnã s-agiungã acasã, vidzu nãscãntsã ficiori tse-avea ligatã un cãne shi vrea s-lu vatãmã. A lui ãlji fu njilã di cãne shi lã dzãse a ficiorilor:
- Cãt cãftats s-vã dau shi s-nu-l vãtãmats cãnile?
- Un aspru! - dzãsirã ficiorlji.
- Na-vã-l! - shi scoase punga, lã deade asprul, lo cãnile shi ãnchisi cãtrã casã. Ma, dupã nãtheamã di oarã cale, vidzu altsã ficiori. Aeshtã avea ligatã unã cãtushe, shi vrea s-u vatãmã,
Ãlji fu njilã di cãtushe al Mitre.
- Ai, s-vã dau un aspru shi s-nu u vãtãmats, lã dzãse el.
- Dã-nã, grirã nãshi.
Lã deade sh-a lor un aspru, sh-u lo cãtusha.
Tu pungã lji-avea armasã mashi un aspru. Ma, nishi cu nãs nu s-duse acasã, cã acshi lji-eara inima al Mitre. De-apoia, va s-tsã imnã shi tihea, iar tihea a omlui - poate acshi lji-eara. Ma-nclo, astãlje altsã ficiori, tse-avea acãtsatsã un sharpe, shi vrea s-lu vatãmã. Mitre, njilãos ca totãna, lu curmã njila iarã, lu ascumpãrã shi sharpile, ma deade shi asprul tse lji-avea armasã.
Cãndu se-apruche di hoarã, tutã lumea ishi s-lu ashteaptã, cum i adetea: „yine Mitre, yine Mitre!“ De, yinea omlu dit xeane dipãrtoase: trei anji, nu shicã! Sh-acshi - cari lu ljea di mãnã, cari di gushe, cari ãl bashe... Ãntunicã acasã.
Bãgarã la Mitre measa; mãcarã cu tse deade Dumnidzã, shi-apoia mã-sa ãlji dzãse:
- E! Scoate tora, hiljiu, s-videm tse n-adusishi dit lãile di xeane.
- Adutsets tisãdzle, dzãse nãs.
Lji le-adusirã, shi Mitre acãtsã di scoate prota cãnile, apoia cãtusha, sh-pãnã ma dinãpoi scoate shi sharpile - di pri iu lji-avea ãndisatã (cum di nu psusirã, adunats stog aclo!)
- Ia, tse-adush! dzãse nãs - shi lã ãmbãirã unã cãte unã, tute cãte pãtsã!
Cãndu avdzãrã, shi cãndu vidzurã pãrintsãlji tute aeste di anvãrligalui, s-featsirã ca di fãrmac.
Nãshi, mãratslji, lu-ashtipta s-yinã amintat, cu lucre multe, shi Mitre - tse s-lã-aducã? Un cãne, nã cãtushe, sh-un sharpe! Mare lucru!
Tricurã multe dzãle de-atumtsea. Mitre shidea tora acasã. Tse s-caftã shi tse s-adarã shi tu pondile di xeane? Nu vedz, cari se-avea dusã, avea faptã nã guvã-ntru-apã!!
Cãnile, cãtusha shi sharpishe bãna la Mitre shi tritsea ca frats. Ghine, ma a sharpelui ãlji vine dorlu sã-shi veadã pãrintsãlji. Nu-lji avea vidzutã di multu. Ãlji dzãse al Mitre tra s-lu ducã la nãshi, shi s-nu-lji hibã fricã dip - cã va s-veadã multsã sherchi, cã elji nu va-lji facã vãrnu arãu. Ma, ãlji dimãndã - un lucru mashi s-nu agãrsheascã: si-lji caftã a tatã-sui, amirãlu priste sherchi, tse are trei capite, „cheatra di sum limbã“. Aestã cheatrã, ma s-u bãgai ãn gurã, sum limbã, - itsi s-cãftai, s-fãtsea tu oarã, tu atsea minutã!
Mitre li bagã ghine tu cornu aeste tute, ãshi ljea sharpile shi tradze calea cu nãs.
Imnarã cãt imnarã, sh-agiumsirã acasã la sharpe. Aclo, tse s-veadã? Di tute pãrtsãle - sherchi sh-nãpãrtits shuira, arsãrea di ti lua Ceashlu di fricã! Ma al Mitre nu-lji se-aspãre ocljiul: Shtia nãs cã nu pate tsiva.
Pãrintsãlji, cãtu-l vidzurã puiljilu-a lor, nu shtia tse s-cama facã di harauã, cã nãshi lu-avea tricutã di multu tu frãndza atsilor tse nu s-toarnã di tru lumea alantã.
Ãlji dzãsirã al Mitre s-caftã tse-lji doare inima, cã ahtare buneatsã tsi lã adrã el, nu s-discumpãrã lishor, cu unã cu doauã. Ãlji dzãsirã s-caftã groshi cu satslji sh-cu furtiile, luyurii de-atseale scumpile, cã va-lji da cu un zbor.
Ghine ma Mitre shtia tse s-caftã! Mitre nu eara chirut! Ninga de-acasã lu-avea ãnvitsatã sharpile.
- Voi, gri el - cheatra di sum limbã!
Nitsi nu lã se dutsea mintea a sherchilor, cã Mitre va lã caftã cheatra. Ca s-shutsãrã, ca se-anvãrtirã, cã lã yinea greu, - cum s-u da, ma, vrurã-nu vrurã, s-nu shi calcã zborlu dat, u loarã sh-lji-u deadirã.
U chicã Mitre ãn sin, lã alasã sãnãtate a sherchilor - shi-aoa featse, cãtrã casã! Nã-intratã ãn casã, u bagã cheatra sum limbã shi dzãtse:
- Casa mea sã s-facã, tu minuta aestã, nã pãlate cama mare ca amirãlui!
Niscos zborlu ghine din gurã, shi - tse s-tsã veadã ocljilji? Tu loclu-a cãsicãljei al Mitre, cu citiea nã boie di om, se-anãltsa nã pãlate - di-ts loa ocljilji cãndu u mutreai. Tutã hoara armase cu gura cãscatã, cãndu u vidzu. Tuts mutrea ca nishte chiruts, s-ciudisea sh-dzãtsea:
- Cum, aestu om, acshi - di nã oarã, lu-adãrã ahtare lucru?
Veade amirãlu, sh-nãs - acshi! Ãshi frica ocljilji shi nu-lji yinea s-pistipseascã. Sh-u-avea cã ocljilji lu-arãd. Ts-ul acljeamã Mitre sh-lu ãntreabã:
- Cum adrashi tine, di featsishi ahtare pãlate?
- Grii un grai shi s-featse, dzãse Mitre.
- Cum acshitse?
- Ia acshi.
- Macã pots tine ahãntu lishor s-fats un ahtare lucru, pãnã mãne s-nji adari nã cale ashtirnutã mashi cu asime, di la pãlatea mea pãnã la a ta. S-puteari s-u fats aestã, va-ts dau giumitat’ di amirãrilje shi hilje-mea ãnveastã.
- Lucru tse s-fatse, gri Mitre.
Duse acasã, bãgã cheatra sum limbã, shi - unã gritã: „Sã-s facã nã cale ashtirnutã cu asime, di la amirãlu pãnã la mine“ - shi s-featse!
Cãndu vidzu sh-aestã amirãlu, nu avu tse s-facã: ãlji deade hilje-sa ãnveastã, sh-giumitate di amirãrilje, cum lã fu zborlu.
Featsirã nã numtã dumneascã, shi, na-ts-lu Mitre - dzinire de-amirã! Cari eara ca nãs, tora? - s-frãndzea, s-frãndzea, ca unu tse nu se-ashtipta la ahtare yaglarã. Ma, de!, cã ponda-lji di tihe lu avina shi nu-lji dãdea banã: nu tritsea ghine cu ãnveasta. Aestã sh-avea arcatã vrearea pri un arap, shi mintea tut aclo ãlji imna. Cum di cum, mutrea sã ascapã di Mitre, shi sã s-ducã la araplu. Hilje di Evã, tse vrei!
Nã dzuã, tse-lji tãcãni a ljei!: „Aestu - d-iu li scoate tute aeste? Nãs va s-aibã vãrã luyurie, i va-lji va-lji agiutã vãrnu, cã dit caplu a lui, nu nji-u va mintea s-li adarã ahtãri lucri!“
Stãtu sh-lu ãntribã:
- Nu nji-aspunji, bãrbate, cum acshi - di fats itse tsã tãcãneashte, itse ãtsi treatse prit minte? Di-iu u-ai tine ahãntã puteare?
Mitre nu vru iuva-shi-iuva s-lji-aspunã. Ma nãsã, di oara atsea, nu-lji dãdea banã sh-tut ma-l mãca: „I va nji-aspunji, i nu s-fatse!“ Ca om, s-arãse Mitre, sh-lji-aspuse. Deapoia, cari s-nu ti mistiryipseshti cu muleare, cu cari? - cu vitsinamea? Iu s-minduia el, cã tsi-lji crueashte muljearea!
Nã noapte, cãndu Mitre eara tu somnul dintãnji, si scoalã cãtsaua, sh-pre-anarga-narga, lji-u furã al Mitre cheatra di sum limbã. U bagã apoia nãsã ãn gurã shi dzãtse:
- Tu minuta aestã s-me-aflu la araplu, dinaparte de amare!
Dzãca sh-fapta: s-aflã ãm bratsãle araplui, catsaua.
Si scoalã Mitre tahina, caftã muljeare, nu-are muljeare; caftã cheatrã, cheatrã nu-i! Ãlji yinea foc, sã s-da di pade, s-plãscãneascã trã glãrimea tse featse. Cãndu mutreashte divarliga, chiru sh-pãlatea sh-tute bunile alante! Cã muljearea, unã tritseare dinaparte de-amare - shi dzãse sã se astingã pãlatea-lji, shi se-ashtearse di pri loc!
Mãratlu di Mitre, cu tufechea s-lu-agudeai, - sãndze nu cura di nãs, ahãntu ãnvirinat shi-nfãrmãcatu-nciumirat eara. Tse s-facã?, tse s-adarã? Aduchi nãs cã muljeari-sa se-arcã dinaparte de-amare, ma cum s-u treacã? Lishor-lishor nu s-tritsea amarea cu unã cu doauã.
Tu oara atsea intrã tu udaie cãnile, sh-dupu el sh-cãtusha. Elji acatsã di lu ãntreabã ca di diparte, tse pãtsã di sta acshi minduit, canda ãlji mãcarã agurlu puilji?
Mitre lã le spune tute, cum ãlji furarã cheatra din sum limba.
- Nu te-aspare shi nu ti ãnvirinã!m ãlji dzãsirã nãshi; va nã dutsem noi, s-lji-u furãm cheatra araplui.
Fug cãnile cu cãtusha, imnã, trec anarea shi agiungu la casa araplui. Avea-ntunicatã ghine di cu tot. Cãnile shidzu la poartã shi cãtusha si-nhipse, ca nã cãtushe, ãn casã. cum avigljea nãsa, na-ãlji ease nãinte un shoaric. Hap! - s-hiu-museashte pri nãs, sh-lu-acãtsã!
- Nu mi mãcã, gri mãratlu di shoaric, cã va-ts fac sh-mine vãrã buneatsã!
- Ghine, dzãse cãtusha, va te-alas, ma, noaptea aestã s-ti duts s-furi cheatrã di sum limba muljeariljei cu cari doarme araplu.
Shoariclu s-giurã cã va s-ascultã shi cã va s-tsãnã di zbor, mashi s-nu-l mãcã. El s-duse prota di-shi mulje coada tu untulemnu, sh-apoia sh-u mulje tu unã pipilitsã cu piper arosh. Tsi fatse ma-nclo? Pri-agalea-galea, de-a-bushala-de-a-bushala, s-tradze pãnã ninga muljeare, shi cãndu aestã s-aflã tu somnul dintãnji, lji-u-nhidze coada tu nare. Muljearea strãnutã, sh-tu stãrnutarea tsi featse, lji-ansãri cheatra trãsh ãnclo. Aestã vrea shi shoariclu: u apucã cu guritsa-lji shi - fuga la cãtushã. Cãtusha u bagã ãn gurã shi - fudz, alaga-alaga, la cãne!
U-adunarã coada cãnile cu cãtusha, shi, imnã-imnã, apirirã pri budza de-amare.
- Tora, dzãse cãnile, ai - ãncalicã pri mine shi tsãne-u cheatra ghine-n gurã, s-nu-ts cadã tu amare, cã ciupuliclu ti mãcã!
Cãt agiumsirã ca tu mesea de-amare, shi tsi-lji vinje a cãnilui? S-toarnã cãtrã cãtushe shi-lji fatse:
- Aspune-u, s-u ved sh-io, tsi soie di cheatrã easte atsea?
- Bre!, cum s-u-aspun, cã va nã cadã tu amare?
Ts-aflashi cãne s-aducheascã! Aestu u ligã tu greaua:
- I nji-u-aspunji, i te-arunc tu-amare!
Cum lo cãtusha s-u-aspunã, sh-na - iu-ts cade cheatra tu amare. Am tora, tsi s-facã? Cum si s-ducã acasã fãrã cheatrã?
Cãtusha, cama drac trã ahtãri lucre, - cum ishi dincoa de amare, iu apa nu eara ahãntu adãncoasã, cum fatse, cum adarã shi anciupã amirãlu a peshtilor.
- Aman!, ãlji dzãtse aestu, nu mi mãcã, ascapã-mi, cãva-ts fac sh-io vãrnu bun; io him amirãlu a peshtilor.
Dimãndã s-nji aducã cheatra di sum limbã, shi acshi si ascachi.
Se-adunã peshtilji un di un, s-mutrescu, nu u-are vãrnu. S-misurã, nacã lipseashte vãrnu, - ved cã lipsea un tsironj njicuzan-njicuzot. Cãndu-lji grescu sh-aishtui la ma marle, shi lu ãntreabã trã cheatrã, - trã semnu!: cheatra - nãs sh-u-avea! Sh-u ljea cãtusha, shi-lji da cale a pescului amirã ãntru-apã.
Fuga-fuga agiumsirã la domnu-su a lor, tse eara lãndzit sh-trãdzea di moarte, di marea cãrtire a cheatrãljei. Cãndu vidzu, di largu, cum alãga cãnile cu cãtusha, aduchi di nã oarã nãs cã i lucru bun. Shi, cum sh-u vidzu cheatra diznou sum limbã, di-nã-cale s-featse sãnãtos!
Unã-shi-unã, ãshi anãltsã pãlãtsle - cu bunile sh-cu mushutetsle tute, shi - trã foclu a-nveastiljei di prota, si ãnsurã cu altã, cama bunã shi cama musheatã, hilje de-amirã sh-ea, shi bãnã pãnã cãndu muri.
Pãrãmith shteam,
Pãrãmith aspush, - 
mi turnai sh-io de aclo shi v-adush cãte nã pãreaclje di pãputsã, ma eara aroshe, shi cum tricui pri la casa al Toshe, sãlghirã cãnjilji shi-nji le mãcarã, cã sh-u-avurã cã suntu hicate...
LAMÑEA CU NOAUÃ CAPITE
Eara tse nu-shi eara.
Unã oarã sh-unã etã eara doauã muljeri. Sh-amishdoaule amintarã tu nã oarã cãte un ficior.
Dolji ficiori aeshti, cari criscurã totna deadun, sh-loarã ahãntã vreare, cã bana sh-dãdea un tr-alantu.
Cãndu lã vinji oara s-ljea xeanile, chinsirã deadun.
Imnã, imnã elji, agiumsirã tu un loc iu sã-mpãrtsa cãljiurle. Aclo shidzurã di s-minduia, shi tsi cale s-ljea - nu shtea. Tu atsel loc aflarã prici soi di soie, di cãte sunt pri loc: ljundari luchi, urshi, vulchi sh-alte.
Sh-u bãgarã sã si-mpartã aclo shi s-ãmpartã shi pricile.
Ca nishte frats, nu s-ãncãciarã tu-mpãrtsãre. Unlu lo pricile mascuri, alantu - theaminle.
Cãndu sã si-mpartã, sh-alãxirã nealile shi s-ligarã: anda nelu a unui va sãndzineadzã, s-hibã semnu cã aestu treatse prit mare chindhin, sh-alantu prinde si-shi u da alagã, s-ljiagiutã. 
Sh-acshi sh-trapsirã calea: un - aua, alantu - cãtrã aclo.
Atsel cu pricile mascuri, pi numã Dona, calea iu s-dutsea, astãlje nã hilje di amirã, mushatã - arãu! Ea, laia, plãndzea, plãndzea, cã ti curma njila.
Dona - ma u vidzu, ãl curmarã lãcrinjile. S-apruche di nãsã sh-u-ntribã:
- Tse-nji ai, featã musheatã, tse-nji ti doare di vershi lãcrinjile ca pruna?
- Tse s-nu plãngu shi s-nu mi buisescu, dzãse feata. Na, trã nãscãndã oarã va yinã ponda di lamnje-cu-noauã-capite s-mi-astingã!
Sh-atumtsea lji-aspuse feata di adetea loclui, - cã lumea tradze trã apã, cã pãnã s-nu da cathe dzuã cãte un suflit di om, lamnjea nu le sãrgljeashte apile, sh-cã astãndzã ãlji cãdzu shcurtitsa a ljei.
- E!, featse Dona. Trã ahãntu crechi? S-nu-ts hibã dip fricã; pãnã cãndu bãnedz io, bag-u strãmbã!
Cum eara nãs curmat di cale, ãshi bãgã caplu putsãn pri dzãnuncljiul a featiljei, s-lu caftã. Aclo iu-l cafta, agãrshi - s-ljea un acljiu di somn. Nu apucã s-agãrsheascã ghine-ghine, cã ea-u shi lamnjea, deade cap. Cãt u vidzu hiljea de-amirã, u-mbãirarã lãcrinjile cãtrã ãnghios.
Cum ãlji chicã nã lacrimã pri fatsã al Dona, gionile s-dishtiptã dinãoarã, taman cãndu shi lamnjea se-avea aprucheatã di nãshi shi si hãrisea cã va s-mãcã doi ãn loc di un, ca alante dzãle.
Lã fatse ficiorlu un semnu, ayrinjilor, - shi cari se-aurnjirã pri nãsã, fãshi-fãshi u scoasirã. Cari cu un armu se-aleapse, cari cu un cioljiu, cari cu tse putu s-arapã.
Bãgarã atuntsea s-gurleadzã apile, vãljiurile, arãurile, cã dzãtseai: tse-i aestã? Cã maninte, lamnjea sãrgljea mashi cãte un dzeadzit.
Dona tradze cutsutlu dit shileahi shi-lji talje noaule limbi ali lamnje, dit noaule capite, li-mbairã tu un hir di mãtase, shi-shi li chicã di gushe.
Lumea tutã s-njira shi s-ciudise - tse s-hibã sh-aestã, shi vãrnu nu cutidza sã s-ducã s-veadã.
Araplu - tse-avea dusã hiljea al amirã la lamnje, shi shidea ascumtu, cãt vidzu cã lamnjea i moartã, nu cheare chiro, ma s-dutse shi-lji plãmtã cutsutlu pri dinãpoi al Dona, sh-lu-alasã mortu. Apoia bagã feata s-giurã cã nu va-l spunã, dini nu - ãlji taljie caplu. Giurã feata, di zore!
Amirãlu, cãndu aflã cã araplu lji-ascãpã feata shi vãtãmã lamnjea, mashi harauã eara! Tse s-lji da, tse bun s-lji facã, - ai s-lji-u da-nveastã. Atsea vrea sh-araplu! Dupã nã siptãmãnã eara s-facã numta.
Laile price al Dona plãndzea dzuã sh-noapte ningã domnu-su shi nu s-bãtea di ningã nãs.
Aclo iu plãndzea nãse, na - dipune un puiljiu cãntat, sh-bagã s-batã:
- Macã vrets s-anyeadzã, acãtsats un puiljiu musheat, ca mine tãljeats-lu shi sticurats-lji sãndzile tu ureaclje. Acshi bãtea puiljiu.
Vulpea lu asculta cu gura cãscatã dipriunã, shi, cu cãt puiljilu cãnta, cu ahãntu sh-nãsã se-apruchea shi-lji dzãtsea:
- Cum dzãsishi, hiljiu, cã nu-avdu di aushatic? Cã-nji hiu muljeare moashe. Cama-aproapea, cama-aproapea - ãlji grea vulpea, - cã de, hiljiu, aushaticlu ãnji lo urecljile.
Puiljilu, tut ma s-dispunea di pri alumache, pãnã cãndu vulpea, cu drãcuriile a ljei, arsare nã oarã shi lu anciupã:
- Puiljiu musheat - featse nãsã - cu luminarea s-ti cãftam, sh-nu te-aflam!
Ahãt, sh-lji-arupsirã caplu, lji stricurarã sãndzile tu ureacle, al Dona, shi ficiorlu ãnye tu oarã.
Al Dona ãlji pãru cã avea durnjitã, shi cãt si sculã, dzãse:
- Tse-avut di mi dishtiptat? Tse dultse somnu lji-trãdzeam!
- Tse somnu, lai corbe-curbishane, cã ãtsi fu moarte curatã! - ãlji grirã zulãchile, cu unã boatse, shi-lji ãmbãirarã, unã-di-unã, cum fu vãtãmat di araplu.
- Bre! - dzãse nãs - un arap s-mi vatãmã? Ashtiptats, tse va-lji adar!
Cari ãnchisi nãs calea-calea, ishi taman tu hoara amirãlui.
Eara dzua tse s-mãrta heljea di amirã cu araplu. Dona, cari intrã-n hoarã, trapse, la nã moashe -si bea putsãnã apã, cã avea cripatã di seate. De-aoa de-aclo, ãlji dzãse moasha cum adzi s-fatse numtã mare, cã s-mãritã hiljea amirãlui cu araplu tse lji-ascãpã bana.
Dona si scoalã, acljimat-neacljimat, sh-tradze ãndreptu la bisearicã, iu vreas-facã ãncrunarea.
Cãt lo preftul s-bagã vluitolu, s-lji-ncrunã: „Stats! - gri nãs. Aestu nu-i omlu tse-lji ascãpã bana!“
Feata de-amirã cãtu-l vidzu, acatsã s-u gãdãlicã tu inimã.
Cum fu, cum nu fu, - lu scoasirã la amirãlu. Aoa, vinji sh-araplu, sã-shi caftã tinjiea, cã taha lu arushinã fãrã dreptate Dona.
Dupã tse zburã araplu tse zburã, ascultarã s-veadã tse va greascã sh-Dona.
Araplu, - agãrshii s-u dzãc - avea tãljeatã noaule capite ali lamnje, sh-le-avea adusã trã mãrtirie.
Atumtsea Dona lã dzãse:
- Nu vã ãntreb, - se-aflã capite fãrã limbe iuva?
- Nu! - gri amirãlu.
- Macã, nu! - ia mutritslji capitle di lamnje: au eale limbi?
Bagã di mutrescu capitle, - le-aflã tute fãrã limbi!
Acatsã araplu si s-apãrã, cã nãs lã li tãlje, ma nu shtie tse li featse, cã unã, cã altã... Tsiva! Zboarãle a lui nu-acatsã loc, cã Dona li scoase din sin, limbile, sh-lji li deade amirãlui, s-le veadã.
Cãndu-lji grirã shi-a hiljiljei di amirã, s-dzãcã sh-nãsã tse-i shi tse nu-i, aspuse sh-ea alihea, din cap pãnã-n coadã.
Lu acatsã atumtsea pri arap, ãl leagã di doi calji ayri, shi cãndu lã da unãpriste pãltãri, armuri-armuri lu scoasirã. Apoia, Dona si-nsurã cu feata di amirã shi, trãsh cãndu shidzurã pri measã, ninte tse s-acatsã s-mãcã, scoase un suschir amirãlu. Cãndu s-mutã measa, amirãlu suschirã ninga nã oarã.
- Tse ts-u dorlu, mãrite amirã, ãntribã atumtsea Dona.
- Tse s-hibã, hiljiu! Mashi nã penurã am ninga tu inimã: tru pãdurea ãmpushcljeatã, easte nã cale arauã; di cãte ori nji-are tricutã ascherea pri aclo, nãpoi nu-nji se-are turnatã. S-putearim s-ascap sh-de-aestã, tute bunile vrea s-le-am pri loc.
Tse eara calea atsea? Di cãte ori vrea s-treacã vãrnu suflit di om pri-aclo, apãrnjea nã grindinã, nã furtunã, di dzãtseai cã cheare lumea. Tu atsel loc se-afla nã moashe mãyistrã, cu cãliva a ljei. Cãt bagã s-bumbuneadzã, s-ascapirã shi si sfuldzirã, mãyistra ãlji acljeamã tricãtorilji sã se-acumtinã tu cãliva-lji shi s-adastã, taha, pãnã s-treacã furtuna. Unã vinitã oaminjilji tu cãlivã, trãdzea nã oarã cu metura shi-lji mãrmurisea di-mproshti.
Dona, s-nu-lji aspargã chefea a socru-sui, sh-ananã zulãchile, shi - ai sã s-ducã sh-nãs, shi tse s-patã, s-patã!
Neagiumtsã ghine, shi: na! - acatsã nã bumbunidzare sh-nã furtunã, di s-cutrimbura tut loclu. Na-u shi ãmbogra di moashe, cu boatsea ljei ãndãcãnitã, iu lu acljeamã tu cãlivã - pãnã s-treacã furtuna.
Unã vinjitã a lui aclo cu zulãchile, shi - cãndu tradze moasha nã oarã cu metura, ãlji mãrmurisi!
Atumtsea, nelu a frati-sui, cã frats s-fãtsea isape aeshti doi ficiori, shi sãndzinã unã-shi-unã. Aduchi nãs cã nu-i lucru curat shi cã frati-su prinde si se-aflã tu mare angusã. Si scoalã si s-ducã s-lu-ascapã.
Calea-calea, di om-om, ãlji deade di urmã shi agiumse tu hoara amirãlui. Amirãlu, cãndu-l vidzu-n codru cu zulãchile, lji si pãru cã i dzinir-su vinit. Mashi cãndu bãgã oarã cã nu suntu zulãchi-mascuri, aduchi cari easte shi-lji spuse tse curã.
Aestã vrea shi sotslu al Dona, shi u-anganã cãtrã aclo cãtsaua.
Cãt agiumse sh-nãs aclo, acatsã iar s-da grindinji sh-furtunã turbatã. Moasha-mãyistrã ahiurhi s-lu acljeamã tu cãlivã, s-adastã pãnã s-treacã furtuna. Ghine ma nãs, mãlãyar, ãlji dzãtse:
- Aradã, maie, sh-nu ts-u mãcã inima, cã va yin!
Sh-acshi, el nu duse pãnã nu tricu furtuna sh-grindina. Ghine ma, metura a li moashe avea puteare mashi cãt tsãnea grindina sh-furtuna. Unã tse tritsea furtuna, doi paradz nu-lji fãtsea amaea sh-metura ljei. Iar furtuna nu tsãnea ma multu di trei sãhãts putes.
Sãrgljeashte, tu sone, gionile, cu zulãchile, shi u-acatsã mãyistra di iacã, shi-lji fatse:
- Frate-njiu, cãtsauã, cã altã soie ti dinjic cumãts-cumãts!
Mayistra, cari u vidzu streasã, lu ãnvitsã s-ljea cupa di pri puljitsã cu apã discãntatã di treile mire, s-lu pruscucheascã, shi va s-ãnyeadzã troarã. Gionile, cu apa aestã ãlji ãnyie tuts cãts ãlji pimse mira lor atsea laia aoa.
Arserã apoia un cireap di noauã ori, shi cari u-nhipsirã nuntru, scrum se-adrã moasha.
Sh-acshi s-turnarã nãpoi, la amirãlu, iu si-nsurã sh-alantu ficior, sh-apoia dipuse amirplu di pri scamnu shi intrarã nãshi, shi ãshi ãmpãrtsãrã amirãriljea, sh-adusirã sh-pãrintsãlji aclotsi, sh-bãneadzã sh-adzi, s-nu murirã.
Ahãte sh-tute!
PIRGACLU A ÑEU
Eara nã oarã un ficior, musheat ca soarle, analtu ca chiparishlu shi gione ca ljiundarlu. Era taman tru anji. Nã dzuã, cum tritsea pri ningã nã pãdure, astãlje nã moashe. Moasha, ma-l vidzu ahãt livendu, ãshi dzãse tu minte: „Aestu-i trã mine“.
- Gione, gione, dzãse moasha, stãi s-tsã fac nã hare.
Gionile stãtu shi moasha-lji dzãse:
- Na, pirgaclu a njeu, dipune-te tru guva aishtui arbore shi va s-eshi tru unã salã. Tru salã suntu trei udãi; tru una easte un cãne cu ocljiul ca di scafã; tine va-lji greshti - „pirgaclu a njeu“ - shi apoia va s-lu dipunji dipri sinduche shi va s-ljeai pradz cãtsi va s-potsi.
Di-pri-apoia va s-trets tru udaia alantã; Shi aclo va s-dai di un cãne cu ocljilji mari cãt cheatra di moarã; Shi aistui va-lji dzãts „pirgaclu a njeu“, va-l ljeai dipri sinduche, va s-u disfats sinduchea sh-va s-ljeai pradz cãtsi vrei.
Ma di-pri-apoia, va s-trets tru udaia alantã shi va s-afl un cãne mare, cum nu ts-au vidzutã ocljilji. Va-lji fats sh-aishtui ca sh-alãntor cãnji shi va s-ti-ncarts cu cãtsi pradz vrei; tru pradz va s-afli un mãnar; s-lu ljeai s-nji-l aduts, di-si nu - te-alas nuntru!
Gionile aleptu, tsi nu shi shtia di fricã - nu cheare oara, ma dipune, ligat di bãrnu, shi agiundze tru salã. Dupã cum lu-nvitsã moasha, intrã tu udaie, diznjirdã cãnile cu „pirgaclu a njeu“, ãl dipuse di pe ayishteare, shi lo, cãtsi pradz putu, di bãcãre.
Tricu tru oda alantã. Tut ashi: „Pirgaclu a njeu, pirgaclu a njeu“, ãl lo cu bunlu pi cãnile cu ocljilji mãri cãt cheatra di moarã, ãl dipuse di pi ayishteare shi-shi umplu sinile du pradz di asime.
Apoia intrã la cãnile mare. Cu „pirgaclu a njeu“ ãl dipuse shi pe-aistu shi lo cãtsi paradz di amalamã putu s-poartã. Ãncljise udaia musheat, shi cãndu s-iasã, sh-aduse aminte cã agãrshi mãnarlu! Minã bãrnul, tra s-iasã nafoarã, shi cãndu agiundue pi budza di gurã, lu ãntreabã moasha:
- Am mãnarlu lu-adusishi?
- Nu, maie, cã agãrshii! Nu-nji si duse mintea, ca nji-era, shcreta, la pradz.
- Macã-i ashi, dzãse moasha, na!, pãnã s-nu aduts mãnarlu (va era tsiva cu-aist mãnar tsi-l vrea moasha ahãt!) - nu vedz lunjina!
Shi-l sãlghi bãrnul ãnghios.
Nu tricu multu-putsãn shi na-l aleptul, ishi cu mãnarlu.
Ghine ma, cãndu si-l da ali moashe, lji se-arcã multu si-lji spunã trã tsi-l va.
El cã - „va-nji spuni“, ea „nu-ts spun“, s-nãiri gionile pi moasha, tradze apala shi-lji ljea caplu. Dupã tsi featse mushuteatsa aistã, nu era trãt lume aclo; si scoalã shi s-dutse tru alt loc. Aoa, cu oaspits, cu musheate, trã putsãn chiro - ãlji featse totsi pradzlji ghine! Nu-lji armase nitsi pindarã tru pungã.
Cum stãtea nã dzuã-nvirinat, cã nu-lji si bagã tsiva-n gurã, tsi-lji vine - s-adarã nã tsigarã. Aclo iu scoase mãnarlu s-ascapirã, cãt ascãpirã - shi na-ts-ul iu yine cãnile cu ocljiul ca scafa, tr-un adiljeatic.
- Tsi dimãndzã, doamne?
- Tsi dimãndu? - greashte aleptul, cari-shi frica ocljilji: pradz, pradz dimãndu, - cã trã nãshi nji-alghescu ocljilji!
Niscos grailu ghine - shi na-l, cãnile, s-aleapidã, sh-pãnã s-dzãts „unã“, ãtsi yine cu un sac di cãrãndãnji.
Dupã tsi-lji bitisi shi-lji mãcã totsi pradzlji aishti, iarã ascapirã di dao ori shi - na-ts-ul iu-tsi yine cãnile cu ocljilji mãri cãt cheatra di moarã.
- Tsi dimãndzã, doamne? - ãlji fatse sh-aistu.
- Pradz, pradz dimãndu!
Shi, tut ashi pãnã s-tsã frets ocljilji, ilji vine cu un sac di alghi.
Ghine ma, aleptu lji-aspãrdzea curundu pradzlji, di-tsi pãrea cu mãnata cã-lji mãca. Ãlji tuchi sh-alghilji tri nãscãnte dzãle. Iarã la mãnar sh-aflã ascãparea. Trac! nã oarã, trac! pãn tu trei, nats-ul shi Baljiuca, atsel nai-ma lãhtãroslu cãne.
- Dimãndã, doamne!
- Pradz, dimãndu! - aestu, diznou
Pãnã s-ascuchi, na-ts-ul cu saclu di flurii, iu ts-ul adutsea Baljiuca.
Tsi s-mindui atumtsea gionile? Pradz am cãtu-s dzãtsi, tora. Tsiva nu-nji lipseashte, di partea aistã. Tsi-nji lipseashte, - nã muljeare!
Cu pradz multsi, sh-muljeare se-aflã, sh-bunã, sh-musheatã.
Tru loclu atsel bãna un amirã. El avea nã featã musheatã, cum cu grailu nu se-aspune. Di fricã s-nu-lji patã tsiva feata, s-nu o aflã arãulu, u tsãnea-ncljisã tru dosprãdzatsi di cljei. Ficiorlu, ma, cãt avdzã di feata aistã, sh-arcã vrearea pri nãsã shi shi-u bãgã, i cã u ljea, i cã aljiumtrea nu s-fashe!
Cum s-facã sh-cum s-ãndreagã? Hai la mãnar iarã! Ascapirã pi cheatrã shi lji-adutse pi shamintreilji cãnji, di nã cale. Apoia lã dimãndã s-lji aducã troarã hiljea amirãlui, cã aljiumtrea nu s-fatse.
Na-lji cãnjilji iu s-himusirã la pãlate, di s-trundui dit patrule chioshe pãlatea! Strigã amirãlu, bagã ascherea sã se-alumtã. Ts-aflashi - cu cari s-te-acatsi! cljei, ushi, acãtsarã cãtrã naparte, shi, tru un minut, na-u musheata amirãlui ãm-bratsile aleptului gione!
A doua-dz, lji-u pitricu amirãlui nãpoi, shi-lji dimãndã s-lji-u da cu bunlu muljearea, cã ma s-nu, - bunlu nu va s-lji-aflã.
E! Nu u dã - cãra!
Sh-ashi featsirã numtã amirãreascã, shi amirãlu cãnd vidzu cãt prucupsit easte dzinir-su, dipuse di pri scamnu shi bãgã s-dumnjeascã dzinir-su, shi el nu s-mintea tru amirãreshtile, ma ãshi bea ciubuchea cu arihate.
Ahãte sh-toate, sh-la totsi sãnãtate.
MULjEAREA CU TREI FICIORI ShI EMBURLU
Era nã oarã, tse nu sh-era, cari s-nu era - nu se-aspunea.
Era nã oarã nã mãratã muljeare oarfãnã, tse-avea trei ficiori. Ahãt oarfãnã era, cã nu-avea cu tse s-lji hrãneascã ficiorlji.
Nã dzuã, un embur tricu pre-aclo shi strigã:
- Cari are ficior trã calfã?
Muljearea fucãroanje ishi la poartã shi-lji gri:
- A, vre om, tine caftsã ficiori?
- Io!
- Si-ts dau ficiorlu a meu, ãl l-eai?
- Cã-tse s-nu-l ljeau!
Shi-l deade ficiorlu atsel marle, shi-shi lo groshlji, muljearea.
Emburlu, ma-l lo, vru s-lu-alinã pri muntile cu yiamandzã.
Pri aestu munte, vãrnu nu putea sã se-alinã. Cum s-facã shi cum s-adarã emburlu, s-lu-alinã ficiorlu? Acatsã di-l coase tu nã cheale, sh-lu-aruncã tu cuprii. Aoa s-adunarã corghilji shi ornjilji, sh-tradze un, tradze-alantu, ãl mutarã pri muntile cu yi            zã. Ficiorlu, dupã tse arupsirã corghilji chealea, ishi dit ea shi s-bagã s-adunã yiamandzã. Atumtsea ãlji gri emburlu:
- Ficior-ficor, aruncã-nji yiamandzã!
Shi ficiorlu umplu un sac mare-mare, shi-lji lu arucuti.
- Tora, cãnjilji s-tragã di tine, more ficior marat, ãlji featse emburlu. Stãi atsia pãnã s-mori di foame!
Ãshi lo saclu emburlu - shi-sh mutri lucurlu.
Adoaua-dzã, emburlu iarã alãga prit hoarã shi striga:
- Cari are ficior trã calfã? - Cari are ficior trã calfã?
Tot muljearea atsea oarfãna iase nãpoi shi-lji dzãtse cã nãsa are.
Emburlu ãlji lo sh-ficiorlu al doilea shi-lji featse c-a protlui. Shi diznou s-bãgã pre-alãgare, shi cãt agiumse tu hoara ali muljeare oarfãnã, aestã ishi ninga nã oarã shi-lji deade sh-njiclu ficior tse avea, cu inima ca frãmtã - cã s-dispartã di nãs, ma tse dzãtsea ea: di-iu s-moarã la mine di foame, ma ghine sã s-minã ma-nclo, s-dishcljidã. Acshi shi-l deade.
Emburlu featse tut acshi sh-cu aestu njiclu, cum featse cu ma mãrlji, mashi cã njicãzlu - cum agiume pri muntile cu yiamandzã, el tu loc di yiamandzã lji-arucã chetsrã a ishtui. Sh-lji-arucã, lji-arucã - pãnã tse-l vãtãmã!
Apoia, alãgã ficiorlu tut muntile shi tu unã mardzine ãshi aflã sh-fratslji mortsã-mbratsã. Cãra ãlji plãmse, ãlji plãmse shi s-dipirã pri nãshi, cãndu ãshi adutsea aminte aralile tse trapsirã nãshi deadun, - sh-ashtearse ocljilji shi-nchisi, iu s-lu scoatã calea. Agiumse taman tu nã musheatã livade. Tu livadea atsea se-afla unã fãntãnã limpidã ca lacrima, shi un arbur stufos, aumbors s-tindea pristi ea. Tu fãntãnã se-ascãlda trei dzãne, sh-amishtreile - s-lã ljeai caplu shi s-fudz sh-altã nu!
Ficiorlu, unã videare tse lã featse shi vrea shi-chearã mintea, di mushuteatsa lor. Sh-u bãgã - cum s-facã sh-cum s-adarã, dit mãnã s-nu-lji ascapã. Pre-agalea-galea, nãs s-trapse l-abushalea pãnã la eale shi lã ciupli cãmeshli. Dzãnile nu-lji bãgarã oara, ma cãndu vrurã s-o-adunã de-aclo, - caftã cãmeshi aoa, caftã aclo, nividzute s-featsirã!
- Pãnã mãne s-le cãftats, lã greashte nãs, sh-nu va le-aflats! Cãmeshle le-am io: anyiats-nji fratslji maninte, shi s-videm di vã li dau.
Dzãnile, gioacã preftul di bileaie; nu lucurlu aestu s-lã cãfta sh-vrea-l facã, ma shi-n foc s-lã dzãtsea, shi-n foc vrea s-arunca. Acshi, pãnã s-tsã frets ocljilji, lji-anyiarã fratslji a njiclui. Cu tutã aestã, - aflashi ficior s-badz di cale s-lã da cãmeshle a mãratilor di dzãne!
- Va yinits cu noi! - lã dzãse nãs, shi vrurã-nu vrurã, dzãnile dusirã cu elji, cum s-duc mãnarlji... Paradz loarã cãtu s-dzãts, yiamandzã di noauãdzãts-shi noauã di soie. Muma a lor, cãndu deade di-lji vidzu ãncãrcats di groshi, harau-lji ãn casã!
Tute ca tute, ma nurãrile a ljei - hiljile-a steauljei. Cãra s-u veadã la bisearicã nãsã cu ahtãri nurori, iu sã s-cãmãruseascã sh-iu tutã lumea si-shi chearã mintea pri nãse! Casa nu u ãncãpea di harauã shi tut ãshi fãtsea crutsea shi dzãtsea:
- Dum-ljiartã oarã iu s-aflã crãshtinlu atsel di-lji lo ficiorlji di ningã mine, di s-minarã sh-dishcljisirã cum nu me-ashtiptam!
- Mamo, mamo, alasã urãrle, ãlji featse njiclu, cã mashi crãshtin nu era atsel, sh-mashi trã bun nu nã vrea! - ma-nveatsã cã noi le-aveam nincrunate featile, shi bagã di-ndreadze trã numtã!
Cãndu bãgarã s-facã numta - di gioi pãnã gioi - cari nu acljimarã shi di tse nu-avurã? Tuts cama mãrlji, cu vãsiljelu ãn cohe, hãrios cã-l tsãnu Dumnidzãu si-lji veadã ocljilji ahtare numtã shi ahtãri feate. Tute mushutetsle a loclui nu lipsirã: di bunile tute deade Dumnidzãu cu doaule mãnji!
Giucarã shi sã scuturarã - cari nu vru! Dupã tse tuts trapsirã corlu, „S-gioacã shi-nveastile, s-gioacã shi-nveastile!“ - gri vãsiljelu. Ghine ma-nveastile nu vrea s-gioacã, taha nu sh-au tricutã cãmeshle.
- Tse mare lucru, gri vãsiljelu, „bãgats-vã-le tora!“
Ñiclu, cum lu-avea adratã caplu, li lo sh-lã deade cãmeshle, ca un chirut! Cãt li bãgarã dzãnile, sh-acãtsarã s-gioacã shi sã s-frãngã, trãsh cãndu lumea s-ciudusea ma multu shi s-frãndzea cari s-meascã ghiftsãlji cu flurie cama mare, - azbuirarã nã oarã cãt puturã sh-fudzirã, fudzirã - di ninga fug!
Acshi feciorlji sh-armasirã ca Sulta cu ucnãlu, di partea-nveastilor. Avurã ca pãradz, di puturã sã si-nsoarã diznou cu feate de amiradz.
La numta lor fui sh-io, daule ori - di giucai, giucai pãnã mi frãmshu di gioc! Tora - las’ s-dzãcã sh-altu pãnã s-mi discurmu io.
CUCOTUL
Eara tse nu sh-eara:
Eara unoarã nã moashe c-un aush.
Moasha cu aushlu avea unã gãljinã sh-un cucot.
Cãra lã intrã-ngrãnjea-n casã sh-nu trãtsea ghine, - sh-bãgarã sã si-mpartsã. Si-mpãrtsãrã, dicara.
Casa sh-cãtãndia tutã lã eara gãljina sh-cucotlu.
Moasha lo gãljina sh-aushlu lo cucotlu.
Cum pãshtea cucotlu-n cuprãie sh-arãma, scãlsindalui, scãlsindalui, sh-aflã nã flurie. U ljea cu dintana shi ai! - s-o-aducã aushului. Calea-calea iu s-dutsea, na, lji-iase hiljilu a vãsiljelui shi lji-astalje calea. Aestu, ma-l vidzu cu fluria-n gurã, tse dzãse? „Va s-o-aibã furatã di la noi, cã altu cari vrea lji-u da!“ Ahãt, sh-lji-u ljea. Lji-u lo, ma sh-acãtsã draclu cu cucotlu, cã aestu nu se alãsã acshitsi. Ishi-n cuprie shi acãtsã s-huhuteascã:
- Cãcã, cãcã! - hiljilu a vãsiljelui ãnji lo fluria!
- Ba, yumar mare, dzãse vãsiljelu, - nu lji-u arshine tse greashte? Noi vrea-lji lom fluria lui?
Tu minutã dimãndã vãsiljelu: „S-lu acãtsats shi s-lu arucats tu flurii, s-mãcã, s-mãcã - pãnã sã si saturã shi s-creapã, tra s-veadã cã a noauã nu nã i di flurie.“
Cãra lu-arcarã, di mãcã-mãcã flurii, di nu avea iu s-li ma bagã, cãndu vinjirã s-veadã s-easte cã le-arcã petalile, nidishcljisã usha ghine, cucotlu se-astrapse nafoarã di ushe. Tradze-ndreptu la aushlu shi-i dzãtse:
- Aush, aush, spindzurã-mi di grendã, ashtearne nã vilendzã di sirmã, ljea nã veargã de-amalamã shi - dã-nji, dã-nji, pãnã s-dzãc: „Agiundze!“
Featse aushlu acshi, sh-cãndu lji-u intrã, - dã-lji, dã-lji, pãnã dzãse cucotlu: „Agiundze!“ Tse si-lji veadã ocljilji? Flurii - fratile a meu, flurii sh-flurii! Aushlu - ni casa nu lu-ncãpea di harauã.
Dzua alantã, cucotlu iasi pali pri cuprie sh-acatsã s-huhuteascã:
- Cãcã, cãcã! - hiljilu a vãsiljelui ãnji lo fluria!
Cãndu avdzãrã di la vãsiljelu, s-nãiri vãsiljelu sh-dzãse nãpoi:
- Da, yumar mare, nu lji-arshine tse greashte. Aeri, dzua tutã tu flurii, sh-nu si saturã, ma ishi s-huhuteascã, s-avdã lumea tutã, tra s-nu avem iu s-nã scutem caplu?
Aestã dzãse vãsiljelu, shi dimãndã s-lu bagã tu irghilii, s-lu vatãmã iapile shi s-lu-astingã cu clutsãtsle. Ma ts-aflash cucot s-tsã badz mintea cu nãs! Cum s-vidzu-ntrã iape, ãshi apãrnji s-huhuteascã:
- Cãcã, cãcã! - yinu lupe, yinu vulpe s-mãcats iapile al vãsilje!
Shi „cãcã-cãcã“, „cãcã-cãcã“, na-l luplu, na-u vulpea, tse nu-ashtipta dzãcã di douã ori, - l-u intrarã a iapilor, shi glãc!, glãc!, unã dupã alantã, ni cicior di nãse nu-alãsarã!
O-adunã cucotlu nãpoi cãtrã la palatea vãshiljelui. N-cale lji-iase arãulu, shi-lji tsãne calea:
- Arãu, arãu, ãlji dzãtse cucotlu, fa-nji cale s-trec, cã mi-ashteaptã acasã.
- Am cum!, dzãtse arãulu! Ñi-u zorea cã te-ashteaptã tine?
- Arãu, arãu, fa-nji cale, cã ciupulic vearde va ti mãcã!
Di zbor-zbor, se-anciuparã, shi - dã!, arãulu s-lji-u poatã, dã!, cucotlu, - tu sone cãdz arãulu. Atumtsea, s-bagã cucotlu shi-l soarbe tut, di nu-alasã chicutã de-arãu. Shi, pãnã s-tsã frets ocljilji, na-ts-lu cucotlu iar pri cuprie!
Bãgã nãpoi:
- Cãcã, cãããcã! - hiljilu a vãsiljelui nji lo fluria!
- Ba!, yumar mare! gri vãsiljelu, - nu-ts furã dure cãte-nji ma fãtseshi, sh-ishishi pali s-me-angiuri! Acãtsats-lu, dzãse nãs, shi s-lu ardets tu cireap!
Bãgarã di arsirã un cireap di noauã ori shi-l arucarã nuntru, s-lu-ardã di yiu. Ts-aflash cucot s-ardzã! Aestu, dinãoarã shi zvoame trei-patru ori shi - tse s-tsã veadã ocljilji? Cireap, pãlate s-nicarã, di nu armase cheatrã priste cheatrã ãmproastã.
Cãra armase cucotlu singur cu aushlu, se-ashtirnu pri banã.
Nã dzuã, tse-lji yine aushlui? - s-misurã fluriile. Ghine ma, cãra nu avea cu tse, si-mprumutã gãleata di la moasha. Gãleata, tu fundu eara aumtã cu cãtrane, sh-cãndu aushlu lji-u turnã, se-avea alichitã di fundu-lji nã flurie.
- A! - aush, aush, flurii misurashi?, dzãse moasha.
- De!, dzãse aushlu, aveam tu minte s-nu aspun, ma carã shtii, dzãc sh-io: flurii.
- Am nu-nji dzãts, d-iu le-aflashi?
- D-iu s-le-aflu? Cucotlu s-nji bãneadzã, cã el nji le-aduse.
- Am cum featsishi, di tsã le-aduse?
- Cum s-fac, dzãse aushlu, - ãlji ded nã bãtiche bunã shi-l pitricui s-arãmã-n cuprie. Tu turnatã, bag di lu spindzur di grendã shi, cãra lji-u intrai cu vearga de-amalamã, - dã-lji, dã-lji, nji-umplu casa.
Moasha vru s-facã sh-ea, cum featse aushlu: lji-deade pi schinare a gãljinãlji sh-u pitricu-n cuprie, shi tu turnatã - cãt ãlji trapse alte-ndoauã sh-mãrata di gãljinã sh-deade suflitlu.
Carã armase moasha singurã, fãrã aveare, ãlji pricãdzu aushlui s-o-apreadunã ãn casã, mashi trã nã mãshcãturã di pãne, s-nu moarã di foame.
Aushlu-l curmã njila di mushica lui, shi ai - sh-o-apreadunã la nãs, cã deade Dumnidzãu, sh-are moasha d-iu s-mãcã shi s-ãnveascã.
Ahãte sh-tute.
HILjILU DE-AMIRÃ TsE MOARE Sh-ANYIADZÃ A DOARA
Era nã oarã, tse nu sh-era.
Era nã oarã un amirã. Amirãlu shi-avea sh-amirãroanje.
Aestã amirãroanje, di cãte ori ãlji deade Dumnidzãu fumealje, mashi feate amintã. Tora, amirãroanjea era greauã diznou sh-a amirãlui ãlji vinje oara sã s-ducã tu polim. Cãndu s-dispãrtsã di a lui-lji, de-acasã, lji-alãsã zbor a mã-sai shi-lji dimãndã:
- Mumã, s-easte cã muljearea-mea va s-amintã ficior, sã-nji pitrets carte; s-amintare featã - s-nu-nji pitrets carte dip, cã nji-u arãu s-avdu.
O-aduse oara, shi-shi featse Dumnidzãu njilã, shi-lji deade ficior a amirãroanjiljei. Muma amirãlui, nã palmã criscu di harauã, cãndu vidzu sh-un mascur tu-ahãnte feate. Lo-ashtipta cu gura cãscatã tuts, ca cireasha tsea coapta. Ãlji dzãse ea a nor-sai:
- Hilje, scumpul a nostru amirã ãnji dimãndã tu fugã, si-lji pitrec carte, s-easte cã va s-amintsã ficior, shi - s-easte cã amintsã featã, s-nu-lji ljeau sihãriche.
Amirãroanjea si-nvirinã, avdzãndalui aestã:
- Ba! dzãse nãsã, - canda mine vream s-fac tut feate? Macã amintam feate, easte cã Dumnidzãu nji li pitritsea. Cum s-fatse, cã amirãlu u-arucã tutã furtia pri mine?
Acshitse, amirãroanjea s-nãiri shi nu vru s-lji ljea sihãriche amirãlui, cã featse ficior.
Ficiorlu criscu dzuã di dzuã, analtu sh-musheat, shi acãtsã sã s-ducã la shcoalã. Cãndu yinea Crãciun, cãndu yinea Pashte, tuts ficiorlji sh-tuts sotslji acãtsa s-aspunã tse l-acumpãrarã pãrintsãlji, tãtãnjilji, mashi nãs mãratlu tãtsea shi shidea apreadunat shi nu-avea tse s-dzãcã, cã shi-u-avea cã nu-are tatã. Nã dzuã, pirindu sãrbãtoare, cari avdzã cum ficiorlji grea tse l-acumpãrarã tãtãnjilji, ãlji vinje multu greu a lui shi fudzi di la shcoalã shi duse acasã la mã-sa. Apoia acãtsã s-u-ntreabã mã-sa:
- Mamã, io tatã nu-am? Mashi alantsã ficiori au, di l-acumpãrã lucri sh-mushutets?
Mumã-sa, prota nu vru s-lji-aspunã, cã lji-era s-nu-l cãrteascã, ma tu mardzine ãlji dzãse:
- De, hiljiu, sh-tsine ai tatã, ma ia-shi-ia cum sta lucrulu: tatã-tu duse tu polim shi me-alãsã sartsinã taman la tine. Tse-lji vinje, s-dimãndã shi s-alãsã zbor, tra s-lji pitritsem hãbare shi s-lji lom sihãriche, mashi cari s-amintam ficior. Io ãnji mi nãirii pri nãs, cã lucrulu al Dumnidzã lu arca pri schinarea mea shi nu vrui si-lji pitrec carte. Nãs, cari ashtiptã tse-ashtiptã, bitisi polimlu shi ãshi lo ocljilji nãpoi ãn sus tu xeane, sh-de-atumtsea nu s-turnã. Ãl plãngu sh-io, shi dor nj-e s-dau oclji ningã nã oarã cu nãs, ma nu-i cearee.
Ficiorlu nu era de-atselji tse lã-i fricã shi de-aumbrã-lã, i de-atselji ficiori tse-ashteaptã ãn gurã, ca tsiva puilji orghi. El era gione, tse disicã nãinte, shi cãndu sh-u bãga cu mintea s-adarã un lucru, pãnã nu-l fãtsea - nu se-alãsa.
Cãndu avdzã dit gura mã-sai cum sta lucrulu, ishi nafoarã s-aflã un sots, tra sã s-ducã s-alagã, si-shi aflã tatã-su. Aflã un sots tu anjlji a lui shi-l lo. Mã-sa, cum sunt mumãnjle durute, nu vru s-lu-alasã, - cã xeana-i greauã, cã lumea-i arauã, cã s-nu chearã, cã s-nu lji-u toarnã mintea tsiva feate, shi-ar-mãne tu xeane, - sh-cum s-facã nãsã fãrã ficior... Dzãse duruta mumã cãte nu cama putu, ma mintea a lui nu-lji si shutsã; u ligã cã „va mi duc“, shi di ducã mãnã nu trapse.
Tsi s-facã sh-oarfãna di mumã, lu-alãsã dupu vrearea lui.
- Du-te, scumpe, ma tsãnji s-ti duts, ma yinu s-tsã leg un semnu di mãnã, la bratslu-ndreptu, tra s-ti cunoascã tatã-tu.
Ãnchisirã dolji sots - sh-lji-u deadirã cãtrã lume. Cara imnarã, inmarã, lji-aprease seatea. N-cale aflarã un puts, apãryisit tu un cãmpu ermu, iu nu s-videa cipit di om. Mashi nãshi dolji. Tora cari s-intrã nuntru sã scoatã apã, cã cuvã nu-avea la puts. „Intrã tine“ unlu, „intrã tine“ alantu, trapsirã shcurtitsa shi-lji cãdzu a hiljilui de amirã s-intrã. Aestu intrã shi, cara nu-avea cu tse s-bea, scoase cãciula sh-u umplu cu apã. Ficiorlu oarfãn, ma shiret, ãlji cãftã s-bea nãs maninte. Ãlji featse chefea hiljilu de-amirã. Ghine ma, aest cãtãrgar, dupã tse biu, sãlghi cãpachea priste gura di puts shi lu-alãsã aclo.
A hiljilui de-amirã ãlji pãrea cã oarfãnlu se-agioacã cu nãs, cã fatse shacãi tr-arãdeare shi tut ãlji grea:
- Dure tsi-u cu gioclu, ma dishcljide, cã vai ãntunicãm aoatse shi nu vai avem iu s-nã culcãm.
- Nu-ts dishcljid, gri oarfãnlu, pãnã nu va-nji dai semnul tse-l portsã la bratslu ãndreptu shi tsi lu-ai di la mã-ta.
Vidzu tora hiljilu de-amirã cã si-ngroashe shicãlu shi cã aoatse nu-i gioc. Tse s-facã? Gioacã preftul di bileai.
- Dishcljide s-ies, greashte nãs, cã ts-ul dau shi semnul!
Lu scoase shi-lji lu deade prit unã cãrpiturã.
- Tut nu-ts dishcljid, dzãtse oarfãnlu, pãnã tse nu va ti giuri shi apringiuri, cã tine, di oara estã, va hii oarfãnlu sh-io va-nji hiu hiljilu de amirã.
Giurã shi sprigiurã hiljilu de-amirã shi dzãtse:
- Mi giur shi mi sprigiur - tine s-hii hiljilu de-amirã sh-io sotsul a tãu, s-mor shi s-anyedz sh-apoia s-aspun a tatã-njui.
Oarfãnlu era cãne, ficior di prit cãljiuri, vai dzãts, nã soie di cupilciu.
Cara featse giuratlu aestu greu ca muntile tse-angreacã, mutã cãpachea shi ishi hiljilu de-amirã, galbin ca turta di tsearã: le-avea umplutã mãratlu, o-avea aspãreatã huzmetea, - cãt gione shi-era de-aljiumtrea.
E, ficiorlji a melji, sh-giuneatsa - ca s-o-aspunã omlu, sh-va loclu.
Dupã atsea, o-adunarã iarã shi di om-om, ãntreabã un, ãntreabã alantu, loarã di hãbare iu ljea pãne amirãlu. Ãlji pitricurã hãbare s-easã, s-lji-ashteaptã, cã lji-aduc shtiri bune dit loclu a lui.
Amirãlu ishi cu harauã, ma nu shi shtea cari easte hiljilu a lui. Hiljilu de-amirã, cum s-avea giuratã, dzise cã oarfãnlu easte ficiorlu a lui, shi nãs aeste sotsu-su. Atumtsea, tatã cu hiljiu mincinos s-bãsharã, si-mbrãtsitarã shi trapsirã tu pãlate.
Apiri dzua alantã. Oarfãnlu s-curdusi mare-gros tu pãlate, cu cicior pri dzãnucljiu sh-mutrea cãtrã tu grãdinã. Veade aclo lãludz - njile - s-tsã si ljea mintea. Lji si urixi nã trandaflã shi-lji dzãse a sotsu-sui - hiljilu de amirã - s-lji-arupã shi s-li-aducã unã.
- Nu, dzãse amirãlu, aclo nu poate s-intrã vãrnu, cã easte un sharpe-mare, cu doauã capite, tse-aveaglje. Sharpile aestu mashi mine mi cunoashte, domnu-su a grãdinãljei, shi grãdinarlu tse-adarã sh-adapã grãdina. Ma, si s-ducã grãdinarlu.
Ãlji dzãsirã a hiljilui de-amirã si-lji dimãndã a grãdinarlui s-arupã nã trãndaflã. Aestu ãntribã di grãdinar, shi cara nu-l aflã tu oara atsea, intrã singur tu grãdinã. Nitsi nu shi shtea nãs cã se-aflã aclo sharpe-mare, cu doauã capite. Ghine ma, sharpile aestu era apicãshonjiu. Ma-l vidzu, ãl cunoscu cã-i hiljiu de-mirã, nu-l cãrti dip shi-lji dzãse:
- Hiljiu-aleptu, dishcljide gura...
Ficiorlu dishcljise gura shi sharpile cu doauã capite lu-ascuche ãn gurã, sh-aestu s-aflã cu tute limbile di priste loc ãnvitsate. Nvitsã cum zburãscu cionjili, alãndurle, puilji shi prãvdzãle tute di si loc. Adunã apoia-ndoauã trandafle shi-lji le-aduse a oarfãnlui. Aestu mutrea di pri pãlthire la hiljilu de-amirã shi s-ashtipta s-lu veadã mãcat di sharpile cu douã capite, shi multu s-njirã, cãndu-l vidzu ascãpat.
Oarfãnlu - ficiorlji a melji -, cara s-vidzu tu bune sh-tu mushutets, lji si pãru cã di totna easte acshitse. Mashi unã sãrache-l mãca: cum s-ascapã di hiljilu de-amirã, cum si-l facã si-shi mãcã aestu caplu, cu vãrnu trop, cã - schinu ãntr-oclji lji stãtea! Ãl mãca, lailu-shi, cã s-nu iasã tu pade alihia nã dzuã. Shi di tse se-aspãrea, pãn tu coadã nu-ascãpã.
Unã dzuã, amirãlu cu oarfãnlu mãca pri measã. Hiljilu de-amirã shidea-mprostu shi l-adutsea mãcãri, lã turna sã s-la shi fãtsea huzmete. Tu oara tsea, na iu yin doauã alãnduri shi tsitsir-vitsir, tsitsir-vitsir, si-ncãcea trã nã cumãtrã di hrisafe, unã cãfta s-u ljea nãsã shi alantã nu vrea s-lji-u da. Ficiorlu de-amirã, unã cã aduchea di limba lor, bãgã s-arãdã cã si ãncace tr-ahãt lucru. Oarfãnlu sh-o-avu cã arãde di nãs shi-lji dzãse amirãlui:
- Nu vedz, tate, cum sh-arãde chirutlu di noi?
Amirãlu s-nãiri, cum un paljiu ficior si-shi arãdã di amirãlu shi di hilji-su shi dimãndã s-lo-aspargã. Ficiorlu de-amirã, cari u vidzu luyuria streasã, aspuse trã tse arãde:
- More, nu mi loats pri gushe, cã io nu-arãd di voi, ma arãd de alãndurle aeste tse si-ncace trã nã cumãtã di hrisafe, arãputã di la hiljea al amirã-Gione dit loclu iu featã puilji.
- Macã-i acshitse, gri oarfãnlu, s-ti duts s-u-aduts feata al Gione dit loclu iu afeatã puilji, tra s-u l-eau ãnveastã.
Oarfãnlu pistipsea, cu-aestã, s-lu cheardã, cã nu-lji era a lui trã-nsurare ahãt.
Hiljilu de-amirã avdzãndalui aestã, minte-n cap nu-avea! Cum s-facã, sh-cum s-adarã? Si dutse la sharpile cu doauã-capite shi-lji dzãtse tse pate, shi-lji caftã mintea.
- Nu te-aspare dip, ãlji dzãse sharpile cu doauã capite, cã io hiu cu tine shi itse vai yinã, va u trãdzem deadun. Du-te shi dzã-lji amirãlui s-tsã facã doauã pãreclji di stranje, ãncljigate tu hrisãhi shi un trastu tut ãmplin cu flurii, tra s-putem s-u arãdem hiljea amirãlui.
Ficiorlu li cãftã lucrile aeste, amirãlui, shi amirãlu lji li deade. Ãnchisi ficiorlu cu sharpile cu doauã capite shi pãnã s-tsã frets ocljilji, aprease un per sharpile, acljimã un cal azburãtor, ancãlicarã, shi la pãlatea amirãlui Gione se-aflarã! Hiljilu-aleptu de amirã, cum apiri dzua, s-adrã tu hrisãhi shi duse-n fatsa pãlatiljei. Stranjile atseale, cara cãdea mundzãle a soarlui, lutsea di-ts loa ocljilji. Feata-l vidzu di la pãlate shi s-ciudusi, cari s-hibã?
Acshitse nã dzuã, acshitse doauã, pãnã tu a treia. Si scoalã tu a treia dzuã, shi si dutse s-u caftã feata.
- Amirã-Gione, dzãse nãs, cu ljirtare s-hibã, io vinju s-nji dai feata-ts ãnveastã. Shi, dupã zbor, dupã purtare, avea ficiorlu-aleptu aumbrã di hiljiu di domnu mare, di hiljiu de-amirã.
Ãlji dzãse amirãlu:
- Ficiorlu a mel, bun hii, musheat hii, poate shi avdãt hii, ma io feata nu u dau pãnã nu vai afli apã-yie.
Tu chirolu atsel, vedz, se-afla sh-apã yie. Ficiorlu cãftã nã dzuã trã minduire, sh-apoia s-lji da giuvape.
- Minduia-ti shi doauã, dzãse amirãlu, cã dzãlile nu intrã tu sac.
Hiljilu de-amirã deade-alaga la sharpile cu doauã capite, s-lji caftã mintea. Aestu lji-dzãse cã mashi ma-marle a puiljilor poate sã-lji facã lucurlu aestu.
Fuga hiljilu de-amirã la ma-marle a puiljilor, shi cum lji shtea limba, se-achicãsi ayonjea. Acljimã amirãlu a puiljilor tuts puilji di pri loc sh-lji-ntribã cari shti iu curã apa-yie. Un cãte un tricurã tuts, shi vãrnu nu shi shtea. Cara s-misurarã tuts puilji, s-aflã cã unu lipseashte.
- Grish-lji, dzãse ma-marle a puiljilor, grãts-lji s-yinã sh-nãs, poate cã are hãbare.
- More tse-l vrei, cã-i shcljiop, shi cu unã peanã, dzãse un puiljiu, d-iu va shtibã nãs?
- Nu cãrteashte, dzãse amirãlu a puiljilor, ãntribarea nu-aspardze.
Shi, trã semnu! - taman aestu shtea. Lji spindzurarã un pociu di gushe shi, tsupãta-tsupãta! - duse sh-aduse apã-yie. U lo ficiorlu de amirã shi lji-u aduse amirãlui Gione:
- E!, apã yie cãftashi, apã yie ts-adush. Altã tse vai caftsã?
- Gione-aleptu, gione-aleptu, ashteaptã cã ninga avem; nãpoi sunt grealile: am nã hãmbare cu grãn, cãlãmbuchi, meljiu, arov, di tute yipturle; caftu pãnã mãne dimineatsã s-le-aledz tute.
Fuga nãpoi hiljilu de-amirã la sharpile cu doauã capite, s-lji caftã mintea.
- Nu te-aspare, cã sh-aestã nu-i lucru greu. Du-ti la Furnigã-ãmirã, cã mashi nãs cu miletea lui poate s-lu-adarã aestu lucru.
Alagã hiljiu de-amirã shi caftã-caftã, pãnã da di furnigame. Taman avea ishitã hiljilu-al amirã Furnigã sã-s priimnã, s-ljea vimtu. Gione-aleptu bãgã mãna shi lu-acãtsã.
- Nu-l dau yiu, gri nãs, cã voi aestu shi aestu lucru di la voi!
- Ore, alasã-l hiljiulu al amirã Furnigã, cã-i lucru tse s-adarã...
Sh-acshi s-aurnji furnigamea tu hãmbare, shi - cari grãnlu curã, cari cãlãmbuchilu, cari meljilu, pãn tu-apiritã, grãnuts di grãnuts, ãl curarã grãmadz-grãmadz.
- E!, dzãse gionle-aleptu, sh-aestã u feciu, altã tse vai caftsã?
Amirãlu Gione dit loclu iu featã puilji, aduchi cã tute aeste hiljilu de-amirã shi fatse cu ãnvetslu a sharpilui-cu-doauã capite. Avea sh-nãs un ahtare stihiu la pãlate, shi-lji dzãse:
- Mashi atumtsea va ljeai featã di la mine, cãndu sharpile cu doauã capite a tãu, va s-alumtã cu-a mel shi va lji-u poatã.
Fuga-alagã hiljiu de-amirã la sharpe shi-lji dzãtse cã - lucru slab curã tu mese. „Ea sh-ea tse caftã amirãlu-Gione.“ Ma, sharpile a ficiorlui era - di mumã faptu. Nãs ãlji dzãse:
- Nu te-aspare, ma du-te shi adu-nji doauãsprats di mutãfuri shi doauãsprats curãi. Bagã-li unã priste alantã shi tsindzinji-le cu curãile.
Featse ficiorlu cum lu-nvitsã sharpile-cu-doauã-capite. Apoia-lji dzãse nãpoi sharpile a ficiorlui:
- Ascultã ghine! - macã vai vedz cã-nji yine cãldurã, si shtii cã vai cad, ma si-nji fats avrã; s-videari cã-nji yine avrã, bag-u strãmbã, cã va-lji mãc cumata!
Shi se-acãtsarã, ore fratile a mel, dolji sherchi, ca doauã lamnji, shi foc shi pirã virsa dit gurile a lor, shi cãndu apuca cu gura sharpile a amirãlui-Gione, di sharpile a hiljilui de-amirã, scutea cãte nã mutafe; ma cãndu shi-nhidzea dintslji sharpile a hiljilui de-amirã, fãshi di carne arupea! Cu tutã aestã, shi-alantu era cãne di sharpe, tsãnea cu dintsã di her. Shi se-alumtarã, shi se-alumtarã - cãt i dzua di vearã mare, dit apiritã pãn tu-ascãpitata soarlui.
Atumtsea aduchi cã yine nã avrã di cãtrã sharpile a lui. Lucru hãrios, cã lji-u putu a sharpilui dushman.
Amirãlu-Gione nu-avu tse s-cama dzãcã shi-lji deade feata!
- Na-u, dzãse, shi s-u-nchirdãseshti!
Tse s-vã dzãc cama-nclo? Al amirã, pri di nã parte ãlji vinje greu, cã s-dispãrtsa di duruta lui hilje, ma de-altã parte ãlji vinje ghine, cã-lji aflã omlu sh-uidia. S-ashtipta nãs - cari shtie cãt, shi ma chicat dit steale nu vrea s-aflã. Featsirã numtã mare, shi dzua alantã trapsirã de-aclo. Feata, tu fudzeare, nu-agrãshi s-ljea sh-puciclu cu apã-yie, sã-lji se-aflã pri cale trã bun, trã arãu.
Cãndu s-arpuchearã di hoarã, hiljilu-aleptu ãlji dzãse a featiljei tse curã tu mese, shi cã nãsã i dimãndatã trã altu, trã hiljilu di domnu mare; ghine ma, feata - necã s-avdã nu vrea de-altu.
- Cu tine mi-ncrunã tatã-njiu, a ta va hiu, altu nu voi s-avdu!
Avdzã oarfãnlu cã s-toarnã cu banã shi armase ciudusit, tse luyie, omlu aestu, ascapã d-iu nu te-ashteptsã!
Agiumsirã la pãlate - shi-aclo, ãnveasta nu vrea s-iasã la vãrnu, nu vrea sã zburascã cu vãrnu, mashi cu hiljilu de-amirã tse o-aduse. Sh-era musheatã, lãita, - s-u sorghi tu cupã! Oarfãnlu, di oara tse u vidzu, acãtsã sã-l doarã buriclu; nu-l tsãnea loclu. Vidzãndalui cã feata nu-lji greashte zbor, s-plãmse la amirãlu shi-lji dzãse:
- Tate, pãnã vai bãneadzã cãnile di sots, nveasta tut ãnvirinatã vai hibã, cã atsel - cari shti tse-lji dzãse tutã calea shi cari shti cum lji-u shutsã mintea.
Tu oarã featse un semnu cu caplu amirãlu, shi cara sãrgljirã giljeatslji, - filii-filii lu scoasirã! Atumtsea ãnveasta ishi s-veadã tse s-fatse.
- Vedz, tate, dzãse oarfãnlu, cã ea - di nãs itie nu ishea? Vedz tora cum ishi?
Era hãrios ghiftu-oarfãnlu, cã ascãpã di hiljilu de-amirã. Nu shi shtia corbul sh-tihilailu tse-shi lu-ashteaptã shi cã - nãpoi suntu fãrmatsile!
Nveasta ishi, ma tut nu zbura. Mashi un grai gri: „Adunats-lji cãrnurle tu un sac shi adutsets-lu s-lu ved ninga nã oarã, sh-apoia vai zburãscu.“
Lji-u featsirã chefea. Ea acãtsã di li-ndreapse pãrtsãle a truplui, cathe parte tu loc-lji shi turnã dit pucic apã-yie. S-minã nã oarã, s-minã doauã ori shi tu a treia - na-tsi-ul ãmprostu, yiu, cum mi videtsã sh-cum vã vedu! Armasirã tuts cu gura hãscatã sh-cu ocljilji zgãrlits, di semnu tse vidzurã!
- Greu somnu durnjii! gri gionile-aleptu!
- Nu sh-fu somnu, corbe, cã-shi tu moarte curatã! ãlji dzãse nveasta shi lji-aspuse cãte pãtsã.
Atumtsea lji si dizligã limba di giurat shi zburã hiljilu de-amirã:
- Amirã mare, amirã mare! - nveatsã c-acshi sh-acshi easte lucurlu. Io hiu hiljilu a tãu. Aestu easte un oarfãn, ficior di ghiftu, ali mastorse din hoarã, shi-l loai sots pri cale. Ma, ea sh-ea tse-nji giucã el calea.
Shi hiljilu di amirã, anarga sh-mushat, li-mbãirã tute, unã cãte unã, - cum intrã tu puts, cum lu-ncljise nuntru, cum ãlji lo semnul di la mã-sa, cum ãl bãgã sã s-giurã shi sã-s sprigiurã cã nu vai aspunã cã i hiljiu de amirã...
- De, tate, dzãse hiljilu de-amirã, mi giurai s-mor shi s-ãnyedz, sh-apoia s-aspun. Tora ãnyeai shi nu hiu ligat di giurat, shi aspun alihea curatã.
Ghiftu-oarfãnlu acãtsã s-treamburã shi s-adarã guvojdzã cu dintsãlji, di fricã, chirutlu, cãndu vidzu ciudiea estã.
Lu-acãtsarã atumtsea, ãl ligarã di patru calji ayri shi, cãndu lã deadirã cãtã unã sti cãpuljie, fãshi-fãshi lu-arupsirã!
Atumtsea amirãlu dipuse di pri scamnu, bãgã hilji-su tu loclu a lui shi, di harauã mare, pitricu di-shi aduse sh-amirãroanjea, shi - doaule amirãrilji li featsirã unã.
Eram sh-io aclo, shi v-acumpãrai a voauã cãte un brãn arosh di-mpãzare, ma cum mi turnam pri la Daucats, sãrghirã cãnjlji shi gap-gap, s-me-arupã! Nu-aveam cu tse s-mi apãr shi, mi apãrai cu brãnlu. Gã - un cãne di brãn, gã! alantu, nji-l arãpurã, taha s-tsingã cãtsãlji a lor!
Ahãte sh-tute!
ANDRUShLU ShI ARAPLU
Era unã oarã sh-un chiro un ficior, cu numa Andrei. El, dupã tse si-nsurã, s-duse tu xeane, tra s-acãzãnseascã. Ma, cum easte ponda di xeanã - adzi s-amintã, mãne s-amintã, trãtsea dzãlile unã cãte unã, s-fãtsea siptãmãnji, siptãmãnjile s-fãtsea meshi shi meshlji anji, shi an cu an - se-adunarã pasprãdzãtsi de-anji ãn cap. Dupã pasprãdzãtsi de-anji vru sh-nãs, corbul, si s-toarnã acasã, tra sã-shi veadã niveasta-lji, nividzutã nã etã ãntreagã, shi scunchilji pãrintsã.
Cãndu trapse dit xeane, ãshi featse crutsea - s-lu-aducã Dumnidzã ghine, shi intrã tu cãrave. Haide-haide, agiumse cãravea shi s-apruche di mardzinea di hoara lor. Capidanlu di cãrave gri s-iasã tutsi oaminjilji nafoarã, cã pãnã aoatse plãtirã. Ishirã tutsi, ishi shi Andreilu.
Lo calea cãtrã acasã-lji, hãrinos cã vru Dumnidzã di agiumse sãnãtos si-shi veadã pãrintsãlji shi ãnveasta. Na, unã sh-unã, iu lji-astaljie calea un pondu de-Arap, lai ca tucenile, shi-lji dzãtse:
- Tse-nji dai si-tsi aspun unã hãirlãtcã?
- Am tsi si-tsi dau? dzãse Andreilu.
- Itse s-ai, nji-l dai a njia? dzãse Araplu.
- E! ts-ul dau, dzãse Andreilu.
- Cu sãnãtate, muljearea-tsi are ficior! Tine nu shtii, cã tu fugã, o-alãsashi greauã.
Di-nã-oarã, Andrei se-alãxi tu fatsã, cum di-l pimse atsel-din-vale, di sh-deade zborlu si-lji da ficiorlu! Tut imna cãtrã acasã, cu caplu spindzurat shi s-minduia cum s-facã, cum s-adarã, se-ascapã di Arap? Ãlji tãcãni cã la nãshi, ca oaminji oiari - vai aibã cãnji. „Cãnjili va me-ascapã“ - mindui nãs. Apoia-lji dzãse Araplui:
- Yinu acasã, s-lu ljeai.
Nãs dinãinte, Araplu dinãpoi, agiumsirã tu avlie. Un Baljiuca, cãne vecljiu, picurãrescu, cãt ãl vidzu, ãl cunuscu sh-acãtsã s-da coada pri ningã nãs. Alantsã cãnji s-loarã dupã nãs. Araplu nu cutidzã s-intrã di poartã nuntru.
Andreilu, cãt vidzu hilji-su, mare sh-musheat, gione s-lji-aspindzuri spala di gushe, ãlji gri a Araplui:
- Yinu, Arape, yinu si ljeai!
- Adu-l aoatse, gri Araplu.
Cãt lji-avdzãrã boatsea cãnjilji - sh-cara da di-l bagã nãinte pri mãratlu de-Arap, cã s-vãtãmã shi s-frãmse aest, pãnã se-ascapã!
Nu tricu mult de-atumtsea shi, unã dzuã ãshirã ficiorlji di la shcoalã, cu dascalji, nafoarã - tu vidreatsã, s-ljea vimtu. Ishi shi ficiorlu al Andrei, cu numa Andrush. Acshitse lji-dzãtsea sotslji a lui.
Andrushlu, cum s-agiuca pri ningã amare, vidzu un peashte musheat, cum nu-avea vidzutã putes. Peashtile, tut pri ningã budza de-amare anuta, iu era apa cama putsãnã. Andrushlu sh-adunã cioaritslji nãpoi ãn sus, intrã tu apã shi tut pusputea sh-mutrea s-lu-acatsã. Ghine ma peashtile era cãne: atsia-tsi pãrea cã lu-acatsi, atsia ts-ascãpa prit dzeadite.
Va lji-u dzãtsi, acãtsã s-murdzeascã shi s-creascã atsia de-atsia aumbrile. Dascalu lji-adunã ficiorlji, si s-toarnã ãn hoarã. Cãndu s-ãnchiseascã, lji-anumirã shi-lji scoate un cama-nghios. „Cari lipseashte, cari lipseashte?“, „Andrushlu lipseashte“, gri un ficior. „Na-l ãnclo, iu caftã s-acatsã peshti“.
Lji-aurlã dascalu, cã vai fugã, nãs ãlji dzãtse:
- Ninga putsãn, voi ta s-acats un peashte.
Ficiorlji fudzirã shi lu-alãsarã. Peashtile, unã-shi-unã tse vidzu cã fudzirã ficiorlji, arsãri dit apã shi s-featse om. Aestu shi-era draclu yiu, carne sh-oase, cum mi vedzi shi cum ti ved, cu coarnile trei pãlnji mãri sh-cu coada trei cotsi sãlghitã. Ficiorlu nitsi nu-avu chiro s-greascã tsiva. Fu arãchit di drac shi dus tu pãlatea lui di mesea di amare. Aestu shi-era Araplu tse-lji ishi al Andrei ãn cale.
Draclu avea un tatã sh-unã mamã. Tu pãlate avea sh-unã featã de-amirã, arãchitã, musheatã ca soarle sh-bunã cãtu s-dzãtsi.
Ficiorlu fu adus tu udãlu iu era shi feata de-amirã. Nãs acãtsã s-plãngã, - pri di nã parte, cum s-facã aclo, - sh-pri di altã parte, ãlji pãru putsãn ghine, cã easte cu nã featã ahãntu musheatã. Lu ãntribã feata:
- Tse plãndzi? Nu vedzi, io featã hiu sh-nu plãngu, sh-tine gione aleptu, sh-vershi lãcrinji?
Ficiorlu se-arushinã, shi-ashtearse ocljilji, sh-gri:
- Scumpã, cum s-nu plãngu? Nu vedzi tu tse lãeatsã hiu?
- Lasã, nu-i tsiva, cã ti-nvetsi, cum mi-nvitsai sh-io.
Tãcu sh-ficiorlu.
Dratslji, tatãl, muma shi hiljilu avea sistima ahtare, cã fudzea cathe searã, cãtu ãntunica. Acshitse shi seara estã. Ma, nãinte tse s-fugã, ãlji dzãsirã a ficiorlui:
- Ea, mutrea-ncoa! mãne tahina s-apirã nã ayitã cu un arapune de-auã, cã - si nu, si shtii cã nã mãshcãturã ti fac! Ti mãc sh-altã nu! - grãi draclu aush.
Cara fudzirã, mãratlu di ficior nãpoi ãl loarã lãcrinjile cãtrã ãnghios. Feata lji-dzãse nãpoi:
- Trã tse plãndzi di ts-aspardz ocljilji?
- Tse s-nu plãngu, mushata loclui, Araplu nji-dzãse, ca s-nu adutsearim pãnã mãne nã ayitã c-un arapune, va s-mi mãcã, mãratlu-nji!
- E! glare! tse-ai ananghe?, ea du-te la pap-aushlu atsel tse lucreadzã aclo, tu mesea de-amare shi strigã-l acshitse: „O! pap!, pap!, ãnji dzãse hilje-ta - mãne tahina s-apirã unã ayitã cu auã, cã si nu, va s-u mãcã Araplu!“
Duse mãratlu ficior shi apãrnji tra si strigã, cum lu-nvitsã feata. Paplu lji-dzãse: „Ghine!, du-te, sh-mãne tahina va s-hibã ayita cu tutã auã“.
Cãndu s-turnarã tu-apiritã dratslji, ãshi-aflarã ayita cu-arapune de-auã. Li lo muma al Arap sh-li mãcã, tse si-lji se-acatsã!
Alantã searã, cãndu vrea s-fugã atseli treilji c-un cicior, ãlji dzãsirã a ficiorlui:
- Mãne tahina s-apirã nã pãlate ma mare dicãt a noastrã, cã si nu fure - ti mãcãm!
Ficiorlu intrã nãpoi tu gailei sh-tu cripare. Ghine ma feata de-amirã sh-era aclotse... Ãl pitricu pale la paplu, si-lji dzãcã: „Pap, lai pap!, mi pitricu hilje-ta s-tsã dzãc - se-apirã nã pãlate pãnã mãne, ma mare cu al Arap, cã si nu - si shtii cã va s-u mãcã Araplu“.
- E, ghine, dzãse aushlu, du-te tine, sh-mãne tahina va s-hibã.
Cãndu s-turnarã atselji nãpoi, vidzurã pãlatea shi s-ciudisirã.
Ghine ma Araplu vrea s-lji-aflã nã njicã acãtsãturã al Andrush, shi s-lu mãcã. Acshitse, seara, cãndu vrea s-fugã, ãlji dzãsirã:
- Mãne s-apirã un arãu, tra s-treacã pri amare, cã si nu - va s-ti mãcãm.
Feata, cãndu avdzã dimãndata dratslor, tse mashi dit capite di dratsi putea s-iasã nã greatsã ahtare, se-aspãre shi-lji dzãse a ficiorlui:
- Ficior musheat, ficior aleptu, trã fricã easte aestu lucru..., ma shtii tse dzãc io? Aide si fudzim, s-nã lom ocljilji de-aoatse shi s-nã dutsem tu hoara ta!
- S-fudzim, dzãse ficiorlu, ma u shtii calea tine?
- Nu ts-u criparea, cã Dumnidzãu nu n-alasã s-chirim.
Lo feata cheaptinle, cuneta cu untulemnu shi yilia di yilcire shi sh-loarã perlu de-aclo.
Tu-apiritã, asunã dratslji la pãlate, s-lã dishcljidã, ma nu-are s-yinã vãrnu! S-arucã priste stizmã, mutrescu nuntru, udã di udã, - nu-are nitsi featã, nitsi ficior.
Loarã calea nãpoi shi-lji ved iu alãga. Si strimsirã sh-elji tu-apalã, tra s-lji-agiungã. Vidzurã feata cu ficiorlu, cã vrea lji-agiungi shi vrea s-bagã mãna pri nãshi, loarã shi arcarã cheaptinle shi s-featse un munte mare shi arãpos, cã schin ningã schim acrishtea, ãndisats ca dintsãlji di cheaptine.
Nãpoi fudz feata cu ficiorlu, nãpoi strindzi-te draclu, crasht-crusht a schinjilor cu gura - sh-featse cale, tricu muntile shi isea pri nãshi s-lji-acatsã.
Cari u vidzurã zore, arcarã shi yilia di yilcire dupu nãshi shi cara s-featse un munte archishiros, cã vidzurã sh-pãtsirã dratslji pãnã s-lu-alinã.
Feata cu ficiorlu avea loatã loc multu, ma tut lji-agiumse Araplu. Atumtsea feata arcã sh-cuneta cu untulemnu. Di nã oarã s-featse nã baltã cu apã-aratse, cãt nu ts-u ãncape mintea.
Feata sh-ficiorlu s-featsirã pãpchi shi intrarã tu apa tsea dultse, tra s-lã chearã torlu.
Agiumsirã dratslji shi paplu, tatãl al Arap, acãtsã s-greascã:
Ah! Nu erai tine
Soare sh-lunjinã,
tse te-aflãm tu-amare.
te hrãneam cu njare
Sh-tora s-nã fudz dãn casã?
Feata sh-ficiorlu s-fãtsea cã nu-avdu shi striga ca broatitsi: „bac! bac! bac! bac! bac! bac!“
Apoia ahurhi ficiorlu al pap, Araplu, s-dzãcã:
- Ah! nu erai tine, tse te-aflãm tu-amare, te-adrãm tutã tu fustãnji noauã sh-tute lucrile tse nã cãftashi tsã li featsim, sh-tora fudzishi shi n-alãsashi!
Feata cu Andrushlu nãpoi:
- Bac-bac-bac-bac! bac-bac!
Tu coadã gri sh-muma-l Arap:
- Nu erai tine, durutã, tse te-ascãpãm dit amare, care ti criscum, tsã li featsim tute chehle sh-tora fudzishi di n-alãsashi?
- Bac-bac-bac! bac-bac-bac! strigarã nãpoi feata cu ficiorlu.
Atumtsea s-turnã shi blãstimã muma draclui shi dzãse:
- Muma-lji cara va-l bashe, atsel niveasta shi sh-agãrsheascã!
Sh-tru oarã cãntarã cucotslji shi-shi frãmsirã zverca dratslji. Ishirã sh-feata cu ficiorlu si s-ducã acasã la Andrushlu. Calea, feata-lji dzãse:
- Avdzãshi tse dzãse drãcoanjea! Mutrea ghine s-nu te-alashi s-ti bashe mã-ta, shi, care s-va. si-lji dzãtsi cã hii surat.
- Ghine, dzãse ficiorlu.
Nãs o-alãsã ãnveasta-lji tu nã cãlivã, tu munte, cã lji-era arshine - featã de-amirã, s-o-aducã cu stranje arupte ãn hoarã, cã lã se-arupsirã di cãt featsirã pri cale.
Duse ficiorlu acasã singur, s-lji facã nã pãreaclje di stranje.
Nãs, cum sh-avea datã zborlu, nu se-alãsã s-lu bashe mã-sa:
- Mamo, nu mi bashe, cã-nji him surat.
Mã-sa, ca mumã, durea sã-l bashe, cã nu-l avea vidzutã di multu, sh-tora ãlji yinea ca dit lumea alantã! Ghine ma tut nu-l bãshe atumtsea.
Cãtrã njeadzã-noptsã, cãndu ficiorlu lji-cutsea somnu greu, mã-sa duse tra si-l veadã. Cãndu-l vidzu asudat di apustusit tsi era, cã imnã mãratlushi cari-shtie cãt, lu-ashtearse de-asudoare shi-l bãshe di harauã. Ficiorlu nu-aduchi tsiva. Tu-apiritã si sculã, si lã shi se-aspilã ghine-musheat shi se-alinã pri un pat, tra si shadã.
Lu-ntribã mã-sa:
- Hiljiu, spuneai aeri cã hii surat, - cãndu va s-o aduts niveasta-ts la pãrintsã?
Andrushlu avea agãrshitã dip di cap, di cum ãl bãshe mã-sa shi dzãse:
- Cari niveastã?
- Atsea de-aeri, tse-nji dzãtseai!
- Hii arãsã, mumã, io nu him surat.
Atumtsea muma-l bãgã di cale shi lu-arãvunjisi cu nã featã din hoarã, shi alantã mãrata sh-ashtipta tu munte, si s-ducã s-u ljea.
Vinje oara s-facã numta. Cãndu, na! aclo iu sã si-ncrunã, doi pilisteri, pitricuts de feata alantã, vinjirã shi shidzurã unlu pri caplu al gambro sh-alantu pri caplu ali-nveaste. Atsel di pri caplu ali-nveaste acãtsã s-cãntã shi s-dzãcã:
- Nu erai tine, gione-aleptu, tsi te ascãpai dit mãnjile al Arap, cu ahãte murafetsi tse feciu? Nu erai tine tse-nji dzãtseai shi tse-nji giurai cã - s-mori, s-cheri, di mine nu va ti dispartsã, shi tora vrei s-ti-ncrunji cu altã?
Atumtsea Andrushlu pimse ãnclo niveasta-lji, s-disfeatse di ea shi dzãse:
- Io him surat, io him surat! Fudzitsi, tse vretsi - s-mi-ncrunatsi cu altã?
Apoia duse Andrushlu la ãnveasta lui di la munte, sh-u aduse acasã shi u lo-nveastã.
Eram sh-io aclo, nji-deadirã nãscãnte pishcheshe s-v-aduc, ma cum tritseam pri ningã nã baltã, broatitslji featsirã „bac-bac-bac!“, shi a njia-nji si pãru cã fac Turtslji „brac! brac! brac!“ - shi me-aspãreai, le-alãsai shi fudzii!...
CAPRA I LUTsEAFIRLE?
Sh-era tse nu-shi era.
Era unã oarã un vãshilje multu avut. Averea lui loc iu si-u bagã nu-avea. Tute bunile di la Dumnidzã le-avea. Tse nu-avea, - era fumealjie. Acshi vru Dumnidzã, s-nu-alasã om fãrã penurã tu inimã.
Mãratlu di vãshilje, cãndu videa cum anjilji trec shi si arucutescu shi cãndu minduia cã cu anjilji cioara omlui se-adunã atsia de-atsia sh-ca mãne va-lji da dolji a preftului, loclu nu lu-acãtsa. Nu-lji era a lui cã vreai moarã - cã vãr nu-ascapã di moarte -, ma lji-era cã-lji se-astindze casa shi cã nu alasã hiljiu si-lji poartã numa shi s-lji-afumã ugiaclu.
Shi acãtsã mãratlu di vãshilje si si ãncljinã la Dumnidzã shi s-lu pãrãcãlseascã:
- Dã-nji, Doamne shi-a-njia un suflit, shi a s-hibã sh-caprã!
Dumnidzã ãlji deade unã featã, ma cu chiale di caprã.
Vãshiljelu nu dzãse cã nu u va! U-ashtiptã cu inima dishcljisã, ãlji bãgã unã muljiare s-u mutreascã - shi-u vrea shi-u mutrea ca nã featã. Trimbura trã caprã cama multu di trã tute lucrile tse-lji avea datã Dumnidzã.
Ma aestã nu-shi era caprã. Mashi dzua, cãt tsãnea chialea di caprã pi nãsã, pãrea caprã. Seara, cãndu s-dizvishtea, era mushata ca nã dzãnã, ma mushatã di Fatsa-Loclui!
Cari-shti cum, - cã pãrãmithlu a mel easte shcurtu -, u vidzu un gione aleptu shi-lji cãdzu tu inimã. Nu mãca, nu bea, nu durnjia, fãrã s-nu hibã cu mintea la nãsã.
Cara-lji vinje oarã trã ãnsurare a hiilui di amirã - cã hiljiu di-amirã ãshi era aleptul gione -, acãtsarã so-lji aducã feate di vãshiljiadz, di amiradz, di domnji mãri, musheate, cu tute hãrle; ma hiilu di-amirã dzãtsea cã vãrã nu lji-u ljia ocljiul.
Cari tricurã shi s-urdinarã cari-shti cãte feate di nicuchiri, cari-shti cãte mushate, shi-a tutlor lã deade cu ciorlu, ãlji dzãtse tatã-su:
- Ma, tse-i aestã di tine, hiljiu! Ahãte feate, unã nu te-arãseashte? Tse soe? Aeste sunt featile, ãncljide ocljilji shi-aleadze unã, cã nu va u dimãndãm la fabricã trã tine.
- Tatã, gri ficiorlu, feata-i aleaptã, ma nji-easte s-nu frãndzi coaste shi nu vai vrei si-u-adari.
- Shi-unã poarcã, hiljiu, se-aledzi, tine vai bãnedz cu nãsã, nu io! Ca tatã, voi s-ti ved prucupsit shi voi s-tsã dishcljid ocljilji; ma fã cum ti taljie caplu.
Atumtsea acãtsã s-da numirli hiilu shi dzãse ca cu giumitate di boatse:
- Tatã, vrearea mea, tut sivdãlu a mel lu-arcai pri capra al vãshilje!
Amirãlu, canda cãdzu casa di-l apitrusi. Cu curshumea s-lu-agudeai, sãndze nu-lji cura.
- Mãrat hiljiu! di ahãnte feate ca icoane, di ahãnte mushate ca steale, capra te-aflashi s-vrei? Ma vrei s-nji lãeshti inima, s-nu-nji arãdã budza shi-a-njia? Ts-u bãgashi s-mi ãngrochi cu dzãle? Ia grea?
Tse s-greascã gionile aleptu? U ligã, ca yumarlu pri punte, i cã-lji da capra ãnveastã, i cã s-vatãmã.
Amirãlu, unu sh-tut shi-avea. Atsel featã, atsel ficior. S-minduiashte: Shi-unã greauã, shi-alantã cama laie! Sh-nãinte arãu, sh-nãpoi furtunã. Tse s-facã, tse s-adarã? Ncljise ocljilji shi-lji deade izine se-adarã cum va!
Numtã - s-v-arãd - nu adrarã. Trã numtã sh-trã gioc lji-era al amirã? U loarã seara cu un preftu shi-u ãncrunarã ca laile a li laie! Ca di moarte, nu ca di numtã.
Tse-cã! Hiilu di-amirã ãshi shtia nãs cã pãn tu mardzinea loclui s-ti dutsi, cãt veade albul soare, featã ma mushatã nu are. Seara shi-u-alipida chealea di caprã shi-ts loa ocljilji, tsã-lji pãnjisea di ãnyilicire tse-lji fãtsea fatsa.
Nã dzuã lji-acljimarã di la altu amirã la nuntã. Dusirã tuts, ma capra cum si-u ljia, tr-arshine? U-alãsarã acasã. Aestã, cara fudzirã tuts, ãshi scoate chealea di caprã, aprinde un per di cãprina di cheale shi cum dzãtse:
„La numtã s-me-aflu!“ -
aclo se-aflã!
Tutã lumea nu-shi loa ocljilji di pri nãsã. Tuts s-njira cari easte atsea featã, cari e atsea featã! Si u videai nã oarã, tu banã-ts nu u-agãrsheai! Ahãntã aleaptã, ahãntã mushatã shi-era mãrata.
N-coadã, soacrã-sa nu putu se-aravdã, cã u-arupsirã lacrinjile, shi-lji dzãse a hilji-sui:
- De! hiljiu! S-nu-ts bãgai lãile cu capra, aestã featã vrea-ts adar.
- Tatsi, mumã, cã nãsã-i niveasta mea, ãlji ciucirã hiilu tu ureaclje.
- Cum nãsã, hiljiu? Atsea nu-shi fu caprã?
- Nveatsã, mumã, cã nãsã-i niveasta mea. Cãndu ãshi scoate chealea di caprã, cum u vedz - acshitse easte; ma s-nu-aspunji a vãrnui, macã nã vrei!
Muma, ca mumã: taha mutri s-lã facã un ghine, nã buneatsã; Shi fuga - s-furã di la numtã shi s-dutse acasã. Mutreashte, guzgunipseashte shi aflã chealea. U ljia shi-u-arucã tu un cireap arsu di noauã ori - shi-u featse scrum.
Capra, din cor iu giuca, lji-anjiurdzi scrum shi diunãoarã ahuleashte perlu shi azboairã, zghilinda:
- Lele-nji cheale, lele-nji cheale!
Agiumse acasã, ma tse se-aflã! Chealea shi-era scrum. Nãsã plãmse, plãmse shi - ahulinda perlu di cãprinã, s-mutã, s-mutã tu nior, pãnã-shi agiumse tu steale. De-atumtsea shi-armase la Dumnidzã shi lunjineadzã cathe searã. S-cunoashte di alante steale, cã-i cama mare. Ea easte lutseafirle-di-searã.
Bãrbatu-su, cara s-turnã dupã nãsã shi u vidzu cum plãndze shi cum zghileashte di ts-arupea inima, mutri si-u-mbunã, ma tsi u vrei! Tu mutarea ljei tu vimtu, se-acãtsã di poale-lji si-u tsãnã - shi cu nãsã s-mutã shi el la tser. Shi cara agiumse-n sus, ãn sus, nu putut s-dãniseascã cama multu shi cãdzu-nghios di tser shi s-featse lutseafirle-di-dimineatsã.
Sh-cathe dimneatsã cu de-ayia pot si s-veadã.
PICURARLU FAPTU ZMEU
Pãrãmithlu dzãtse cã tu muntsãlji a noshtri, - nãscãnts dzãc cã aestu lucru si-are faptã ninga balta dintrã muntsãlji Vasilitsa (Avdhela), Zmoclu (Samarina) Shi Gramuste; altsã cã se-are faptã ninga balta di pri muntile Peristera (Bitule), - eara doi picurari fãrtats cari pãshtea oile dadun. Tritsea banã amirãreascã pri dzenjili aishtor munts mushats, cã unã lume-ntreagã-lji zilipsea.
Unã dzuã, cãnd shidea teshi sun aumbrata faglui atsilui di-aclo, tse s-lã veadã ocljilji? Doi zmei, gionji sh-mushats, se-avea acãtsatã la gioc cu topile di neauã. Unlu bãga seu tu topile di neauã tse-adra shi-aruca cu nãse se-agudeasc pri-alantu cari dishcljidea gura sh-li-ngljita; alantu bãga sare tu topile a lui shi le-aruca shi nãs atsilui di-ntãnjiu cari sh-nãs li-ngljita.
Se-alumtarã ashi di dimneatsa pãnã cãtrã searã, cãndu zmeulu tse-avea ãngljitatã topile cu sare, cripã diunãoarã, iar alantu tse avea ãngljitatã atseale cu seu, nu pãtsã tsiva.
Picurarlji a noshtri mutrea mashi, di-aclo iu shidea, shi ashtipta s-veadã ca tse va s-curã dupã aestã.
Zmeulu cari armase yiu, se-apruche di-atsel mortul, lji scoase dit cheptu inima sh-hicatile, li hipse tu unã sulã sh-li bãgã si s-frigã. Dipreapoia acljimã fãrtatslji picurari shi-lji dzãse:
- Eu lipseashte s-mi duc niheamã, cã am lucru pãnã tu un loc; tine si stau auatse shi s-nji-aveglji friptaljilu, s-nu-l mãcã vãrnã zlape. Ma mutrea ghine s-nu ti pingã picatlu si badzi ãn gurã vãrnã cumãtice, cã diunãoarã vai armãnji mortu tu loc.
Shi dzicãndalui aesti, s-duse.
Picurarlu a nostru, puiljiu di aslan tse era, shidzu cãt shidzu di aviglje friptaljilu, ma tut shutsãndalui sula, ãlji vinje unã anjiurizmã ahãt gustoasã, cã nu putu se-aravdã shi-shi dzãse: „Va s-mãc shi eu unã bucatã njicã-njicã di tot; nu vai mor trã ahãntu putsãn lucru“. Sh-cum dzãse, featse. Bãgã-n gurã unã cumãtice di inimã shi unã di hicat shi, fãrã s-li-ameasticã, li-ngljitã. Cãndu, tse si-aducheascã? Canda-lji se-aprease cheptul di foc; sãndzile lji-alãga shi-lji clucutea pritu vine, canda ãlji hirbea la unã pirã neastimtã; bratsãle ahãnt multu l-i si-nvãrtosharã, cã zmuldzea din loc mushatile fidane, canda era hire di prashi; cu un zbor, aducea ahãntã mare virtute tu truplu a lui, cã pãrea cã easte ma multu di cãt om. Atumtsea aduchi cã aestã ciudie u-avea faptã mashi friptaljilu tse-avea mãcatã, shi dintr-aestã, ãngljitã shi bucata tse avea armasã.
Dupã tse-ngljitã shi-aestã bucatã, ahãntã multã virtute bãgã picurarlu a nostru, cã nu lu ãncãpea loclu; bizbiljile shi shcarpile lji si pãrea cã suntu nishte shombure; chinjilji atselji cama analtsãlji lji culca ãmpade, canda se-agiuca cu surtseale, shi cãndu imna, s-cutrimbura shi se-ahundusea loclu pri iu cãlca cu ciciorlu!
Trãshi cãtrã searã, multu amãnat, s-turnã shi zmeulu shi-shi caftã friptaljilu, ma sh-picurarlu a nostru, cari avea di doauã ori virtute, di om shi di zmeu - dintr-atsea cã avea mãcatã inima shi hicatele a mortului, - lu-acãtsã shi pri aestu shi-l vãtãmã. Ma napoi, lo calea cãtrã stane. Cãndu agiumse aua, aflã sotslu alantu cama njiclu cã muldzea oile; ãl sculã di pri scãmniciu shi-lji lo loclu ca s-mulgã nãs oile. Ma tse s-vedz? Nu-apuca si stringã dzeadzitle nihiamã shi-armãnea cu udzãrle a oilor tu mãnã. Cãndu vidzu aestã ciudie fãrtatã-su, atsel cama njiclu, lji dzãse:
- Alasã, tine fãrtate, oile astã-searã, cã va li mulgu eu.
Shi s-bãgã nãpoi s-li mulgã.
Tricurã nãscãnte dzãle di la aestã, cãndu fãrtatlu atsel marle acljimã pri-atsel njiclu shi-lji dzãse:
- O lai fãrtate! Duchescu cã nu va s-pot si bãnedz cama multu cu tine. Nãscãnte ori ãnji yine un dor mare s-mi-aruc tu baltã. Ditr-atsea, tse fu scriatã, si s-facã: eu va s-mi aruc tu apã, sh-tine - cara s-tsã si facã dor s-mi vedz shi si zburãm, ljia fluiara aestã shi bate, shi atumtsea eu va s-es din apã ca s-nã videm. Ma, pri caplu a tãu shi a tutulor di-acasã, si nu aspunji a vãrnui, cã - si shtii cã nu va mi vedz altã oarã.
Dzãse shi se-arucã diunãoarã-n baltã, shi fãrtatlu atsel njiclu armase singur.
Cãndu s-turnã ãn hoarã, lu ãntribarã tuts - di tute pãrtsãle, tse-lji pãtsã sotslu; ma a vãrnui nu-lji aspuse. Cama tru mardzine, ãnduplicat di lãcrinjile a mamãljei a fãrtatlui, u lo cu nãs tu munte shi u-aduse ningã baltã; ãntsipu dipreapoia s-cãntã cu fluiara. Diunãoarã s-mintirã apile shi ditru nolgiclu a baltãljei ishi fãrtatlu atsel marle cari, cãndu ãshi vidzu mã-sa, lji dzãse atslui njiclui:
- Nu ti tsãnushi di zbor; si shtii cã di-aua sh-nãinte nu va mi vedz.
Zmeulu - cã ashi va-lji dzãtsem -, era isusit ãn hoarã cu unã featã, sorã di noauã frats. Cãndu avdzãrã aeshti cã gionile s-featse zmeu icã stihio, u-adusirã feata shi-u isusirã cu un altu.
Era dzua di numtã. Trãshi atumtsea cãndu giuca feata-n caplu a corlui, diunãoarã zmeulu aripidineadzã ca sfulgul, cãvalã pri un nior, di pri muntile iu era - Zmolcul, i Peristera - u ljia feata shi-u-adutse la pãlatea lui din lac (dit baltã).
Fratslji a featiljei, niputãndalui se-aravdã unã ahãntã mare arshine, se-alinarã pri munte shi-ahurhirã s-facã un avlachiu, ca si seacã laclu, si s-batã cu zmeulu shi si-lji ljea feata. Ma-n cot. Cãt lucra dzua tutã noaulji frats, noaptea zmeulu umplea cu unã mãnã.
Ashi azi, ashi mãne, pãnã cãndu zmeulu si nãiri unã-oarã shi-lji dzãse a featiljei:
- Avdzã, lea tine, ca vai di fratslji a tãi, cara s-es nafoarã; vãrnu nu vai armãnã yiu.
Feata, cu zbor dultse, lji dzãse:
- Cãtse s-lji vatsãnji? Astupã-lã cama ghine avlachilu cu vãrnã shcarpã shi si s-ducã unã-oarã.
Shi ashi featse zmeulu; dizlichi unã shcarpã dintru coasta muntilui shi-u-arucã aua iu u vedz; iarã fratslji a featiljei, vidzãndalui cã cu zmeilji nu se-alumtã, dipusirã ãn hoarã-lã.
Picurarlu faptu zmeu - sh-pãnã-n dzua di asãndz easti-l tu balta iu s-bãgã.
UNÃ MUShEATÃ ENUMERATsIE
Un bramin, shedzundu di inante a ushiljii a lui, lji yine un indian, care fetsea negotsitorie - shi cu atselji di afoarã multe lori shi dãri avea.
- Aush bun - fatse el - eu escu foarte ãnverinatu trã rãulu care, multe ori, bunlu di tru mine neacã. Eu eram un negotsitor bun shi rãu; cu putsãnã ãntsipui, ma - cu lucrarea shi inprapa, me feciu avut. Ma, cu avearea intrã shi cãshtiga ãn casa a mea, shi cama mare cãshtigã am trã buna sumenje a mea, cari nu se cunparã ne cu aurul di Orixa, ne di altã parte di amare. Brama shi Vishenu shi tuts dumnizats suntu martiria a mea - cã escu cu bunã minduire shi cã voi si hiu cantsido ãndreptu shi bun. Zi-nji, dicara, fratile a meu, cum este aista, tsi nescante ori - tru unã oarã escu bun shi rãu, shi tru unã zuã - yinyits ori bun shi yinyits ori rãu?
Aeri dimineatsã vine un dishcljis om, di fara a mea, la mine, cari era cu muljere shi fumelje, ma cari era pre ruzinã, - vine la mine shi cãftã ajutor. Cara vidzui njila, lji ajutai; aista me unplu di bucurie shi nji fetse bunã inimã.
Dupã unã oarã, nji ajunse darea tru shtire di Madra - cã un englez me arãse cu unã mare partie. Lu blãstemai, cu tut atsea tsi era shi frate-njiu, shi dupã putsãnã oarã - agudescu un serv, fãrã si-nji stipseascã vãrtos.
Pre ningã seara, mi dush cu fumeljea a mea, preimnare, shi cara shedzui sub saltsi, ãntsipurã ficiorlji a mei si se joacã pre varigã di mine, luna nã brea cu fatsã bucuroasã, aista me znuia. Atsia aflãm un duspuljeat om, lu loi ãn casa a mea, si lu ospetsu ca un oaspe. Aclo iu sburam di unã shi di altã, vine grailu shi di englezlu atsel rãu, di Madra, tsi me arãse. Atumtsea ãntsipui, cu mare niraire shi asplindere, si ãnjur tuts englezlji - e oaspile a meu era singuru englez, aista u shtiam eu vãrtos ghine! Eu lu vedeam cum tsãnea lacrinjle, cã nu cutidza tsiva si-nji zicã. Aiste lacrinji shtearsirã tute bunile tsi lji aveam faptã. Ma - noaptea, iu eram apusu, me bãtea sumenjea trã graiurile tsi-lji grii, shi az’ dimaneatsã lu miscui ahtãntu, cãt fudzi vãrtos contentu.
Zi-nji tora, bun aush, - escu eu bun i rãu om? Tsi plase di spirturi suntu atselji tsi se bat tru cheptul a meu? Tsi este atsea tsi me fatse astazu si ashteptu itsido tsi e bunã, e mãne iarã si nu-nji le va inima?
Braminlu arãse di tru inimã shi-lji dzãse:
- Yino mãne la mine iarã, di ãn zare, tra si tse dau respusul, tsi va si-nji discopirã Brama.
Indianlu fudzi, shi tutã noaptea nu ãsh ãncljise ocljilji. Alantã demaneatsã vine el napoi, shi aflã aushlu di inante a ushiljii a lui, shi varigã di el - multe cãtsine apuse shi aduncoase, unplute cu apã limpidã. Ma, pre fundu a caretsido cãtsin era arinã, lut shi alte multe lãturi.
- Vedz aiste vase - dzãse venitlui -, apa este limpidã, fatsa a soarelui layiceashte tru ea. Ashi se layiceashte shi Domnidzã tru sufletile oaminlor. Ma, cando yine verunã furtunã icã mintescu eu apa cu vearga aista, tr’oarã se scoalã arina ãn sus shi se cuturburã. Dupã putsãnã oarã - se ashade arina pre fundu shi - limpideatsa di mai inante yine iarã. Ashi shi cu pãtsãrle a noastre. Veglje-te si nu dzãts trã verun om - ne bun, ne rãu. Ãndreptul om este bun, este atsel tsi este pre laets dat, este rãu. Caretsido om poartã tru fundamendul a inimilji a lui unã necuratã mintiturã, shi pãn’ atuntsea shade ãnforticatã tru fundamendu, pãn si nu u minteascã verunã furtunã. S-este, eshti martirie a unui lucru mare, - bucurã-te, ma nu lipseashte, tr-atsea, si te minduieshti cã fãcãtorlu este cantsido om mare. Cando vedz vreun rãu - ãnvearã-te, ma nu blastimã, cã atsel tsi lu fetse este shi singuru minduit, shi poate si hibã cã dupã putsinã oarã va si facã tsiva bun shi mare lucru. Fortunatu - atsel tsi ãnvetsã si avuzeascã catreglu a lui tru herbirea amariljei! Du-te shi u ãnveatsã, cã aistã herbire a amariljei yine tutulor preste cap.
Atuntsea ãnãltsã indianlu ocljilji a lui, ãntristat, ãn sus, shi dzãtse:
- Informã-ne tru aistã, tra si nu intrã verunã oarã sufletlu a meu tru arucatã price.
- Lucurlu shi misurlu - fatse braminlu -, tsã da sanitate, shi tru un sanitos trup este shi sanitos suflet, care a caretsido rãu forte juneashte shade contra. Altã ma multu nu pot si te ãnvetsu, ma - unã bunã shi cu minte consilie va si tse dau. Omlu are un trop tru vãrtutea a lui, tsi si poatã a multor furtuni si easã di ãn cale, care scuturã isostasea a sufletului a lui, shi arina di tru fundamentu ãn sus si u scoalã. Tu ai ahtãntu, cãt te lipseashte. Du-te ãn hoarã, cã aratolu este ma bun dicãt citateanlu. Acatse trec zilile ãncetu pre unã plase, avae curatã da shi minte ãnsirinatã, netsi un interes di afoarã nu tse adutse dãmã, netsi unã agudire nu are ahãntã anacarã, tsi si poatã si te arake ãncetlu shi rupaslu a sufletlui, tu te bucuri cu luyurii bagatele, ca ficiorlji atselji njits, shi eshti felicit ca ficiorlji.
Dupã aiste graiuri, indianlu shã lo calea shi fetse di cum lu ãnvitsã braminlu, shi cu aistu tropu shi trecu yiatsa cu dultse rupa, fatsa a Domnidzãlui se leyicea tru sufletlu a lui, ca shi a soarelui tru apã limpidã.
BATEREA A SUMENILjEI
Un mastor, bãgat di muljere-sa, ãshi lãsã masturlichea, si se facã negotsitor. Dupã nescãntsi anji, se ãnbugutsã vãrtos, shi - aistã pãru forte ghine a muljeri-sai, shi unã zãmane tut ma lji se dutsea ãnbar.
Cara lãnzidzi omlu trã moarte, muljere-sa lji dedea consilie si facã testament shi si u aibã tru minte ma multu di tuts alantsã.
Ashitse, cljeamã lãndzitlu scriitorlu a citatiljei, si lji facã testamenta, shi cara scrie nescãnte - lji dzãse:
- Eu voi tsi truplu si se da a loclui, di tse se plãsã, e sufletlu si se da tru mãnjle a draclui - cã a lui este!
Avdzãndu aiste, scriitorlu cihtãsi, shi - di fricã, tremura, shi nu vrundu si scrie ma ãncolo, lãndzitlu - apresu di niraire, nãpoi fatse:
- Nu mashi sufletlu a meu va si ljea dratslji, ma shi a muljere-me, a fumeljilor a meor, shi a preftului a meui. Sufletul a meu, cã - cu neãndreptate arichii luyuria altui, shi u tsãnui; a muljere-me cã ea me bãga pre aistã; a fumeljilor cã - vrundalui si lji ãnbugutsescu, trã elji feciu ahãnte neãndreptãtsi; a preftului a meu, cã - cãlcãndalui demãndãciunjile, me ljerta - shi vreun-oarã nu me ãnjura, ne me ãnvetsa.
DI CUM FATsE OMLU AFLÃ
Trei furi acãtsarã un negotsitor, care avea multsã pigunji cu el, shi cara lji loarã, shã lji ãnpãrtsãrã njizã elji. Ma - cara nu avea mãncatã dao zile tsiva, lji lo mare foame, shi netsi unu nu vrea si se ducã ãn tsitate - si cunpãrã trã mãncare. Ashi, arucarã shcurta, cã care si se ducã. Shi cara cãdzu pre cama njiclu, tr-oarã shã lo calea.
Aco iu imna, lji cade ãn cor aistã minduire: „Hute, me, tu ai mashi a treia parte di tsi lom. Nu era multu ma ghine si aveai shi alante dao pãrtsã?“
Cu aistã minduire, ljea di arucã fãrmac tru ghelã.
Pãnã era aistu ãn tsitate, shi alantsã doi, ãn pãdure, shã sburerã si vatãmã sotslu cando si se toarnã shi se-shi ãnpartsã partea a lui njizã elji.
Cara vine aist cu ghelile ãnfãrmãcate, lu aputrusirã alantsã doi, shi care lu omurirã - ashterarã measa shi shedzurã si mãncã cu pache, ma, dupã jumitate di sate era shi elji tru lumea alantã.
REU CRESCUTU FICIORLU
Unã doamnã mintimenã avea un hiljiu, shi ahãntu lji era fricã si nu lãnzidzascã, cãt nu mashi ea, ma shi tuts di ãn casã nu cutidza si lji aspargã volta. Ficiorlu, di mare lãsare pre volta a lui, vine di se fetse un njic tyran, truba di rãu cando nu-lji se fetsea chefea. Barbatlu a doamniljii, fara, oaspitslji lji dzãtsea cã nu fatse ghine cu ficiorlu, shi cã ashi va si lu cheardã. Ma, tute ãncot!
Unã dzuã, aclo iu shedea tru oda a ljei, avdzã cã plãndze hilji-su tru ubor, care di trubatu tsi era - shi zgãrma fatsa cã un huzmichear nu lji dedea unã luyurie tsi cãfta.
- Tsi grobianu eshti, fatse doamna cãtrã huzmichear, cã nu lji dai luyuria tsi caftã; tr-oarã si lu ascultsi!
- Pre pãne, doamnã, dzãse huzmichearlu, las si-lji creapã caplu pãnã mãne, shi - nãpoi nu va si u aibã!
Pre aiste graiuri se demonipseashte doamna, shi - trecundu pre tu oda iu era barbatu-su cu nescãntsi oaspits, lu roagã si yinã dupã ea shi si azneascã un ahtare nerushinos huzmichear, tsi sta contra a doamnã-sai. Maritlu, care fetsea ahtãntu volta a muljeri-sai, cãt ea a hilji-sui, se dutse dupã ea, sculãndu numerlji, e oaspitslji stãturã pre firidã, si veadã trã care era disputatsia.
- A lai, dzãse domnulu a huzmichearlui, cum cutidzashi tu si stai contra a doamnã-tai? Cãtrã tse nu dideshi a ficiorlui atsea tsi caftã?
- Doamne, fatse huzmichearlu, las s-lji da doamna, s-este cã poate. Are jumitate di oarã tsi vidzu luna tru covã, shi caftã si lji-u dau.
Avdzãndalui aiste graiuri, domnulu shi oaspitslji nu puturã si se tsãnã di arãdere, shi doamna - cu tut atsea tsi era niraitã, nu putu si nu arãdã; di apoia ahtãntu se rushinã, cãt vine di se ãndrepse - shi di nebun shi lai tsi era hilji-su, lu fetse ahtare, tsi te loa bucuria si lu vedz! Multe mumãni las s-ljea di aistã ãnvetsu.
ShTIREA SCAPÃ DI MOARTE
Dionysiul-tyranul ieshi unoarã ãn piatsã. Shi cara trecu tute boltsile, vidzundu njizã alante shi un filosof care shedea tru unã boltã, lu ãntribã: - Tu tsi vindz? E filosoflu respuse: - Eu vindu ãnvetslu. - Cãt lu dai? - lu ãntreabã Dionysiul. - shase sute di forinte, fatse filosoflu.
Cara lji plãti, Dionysiul cãftã si-lji lu da, ãnvetslu. Pre aistã, lji dzãtse filosoflu: Quid quid agis, prudenter agas et respice finem! Atsea e: Itsido tsi fats, fã-o cu minte shi minduia tse scolusmã are!
Aiste graiuri intrarã la Dionysiul tru zacon, di le dzãtsea tut di unu - cã le cunpãrã scunpe.
Se agudi unoarã, trã mare tyrania shi neãndreptatea a lui, si shã sburascã nãscãntsã si lu omoarã - shi bãgarã si facã aistã vãtãmare barberlu, cando si lu surseascã - si-lji talje grumadzlu.
Cara vine barberlu si lu surseascã, lji dzãtse Dionysiul graiurã tsi cunpãrã, di care el ahtsãntu se aspãre, cãtu - di tremurare, nu putea si tsãnã surafea, ma lji cãdzu di tru mãni. El shã mindui cã lji dzãse engastenu graiurã, Dionysiul, shi canda shtia minduirea shi sburirea tsi shã avea faptã, - ãlji spune tute cum shã bãgarã tru minte.
Atuntsea vidzu Dionysiul cã nu e scunp ãnvetslu tsi cunpãrã, cã lji scãpã bana.
DI SCLjINCIUREATsA A PÃRINTELUI, ARÃMÃNE HILjILU BOU
Ãnvetsatlu shi cu mare numã, Aristip, forte ghine plãti unoarã un scljinciu shi glaru pãrinte, cando aistu lu ãntribã - cãtu vrea si caftã si facã hilji-su ãnvetsatu. - Pre aist, dzãtse Aristiplu, tsinte sute di taleri! Pãrintele lji fatse: - Trã ahtãntsã piguni pot si cunpãr un bou! Shi Aristiplu lji respune: - Du-te di cunpãrã, - diapoi va si ai doi!
UNÃ NOAPTE CU FURLjI
Di Avdehlã pãnã Bãiasã, s-hibã ca trei ori cale cu cioarile. Calea dintrã aesti doauã hori armãneshti easte strimtã, chitroasã shi-aripidinoasã, ca tute cãljiurile dit muntsãlji a Pindului. Ghini ma shi calea aestã shi-are mushitetsle a ljei, shi-ts dishteaptã adutsiri aminte-mpline di lucri fuviroase.
Nai cama musheatlu lucru tse pots si-l vedz i s-lu avdzã tu-aestã cale easte shuiratlu furescu a frundzilor, avra pãdurilor di chinji, - cã de-avarliga omlu nu veade dicãt mashi pãduri - iar atsea tse ti fatsi ca s-ti treacã hiri-hiri tu tut truplu, easte cã tut te-ashteptsã s-vedz ishinda dit gãbjei i di dupã arburi vãrnã bluchi di furi, shuirãndalui, cãntãndalui, cãntitse fureshti.
Iuva nu se-au avdzãtã ma multsã furi ca tu muntsãli a Pindului, shi iuva nu se-au faptã ma multe furlichi ca tu calea di Avdhelã pãnã Bãiasã. Aeri, bunãoarã, lumea zbura cã furã dispuljeats atselji tse yinea dit xeane, aualtari - cã acãtsarã calea a cãrvãnjilor, cama nãinte cã furã aflats mortsã ahãts oaminji; ashi cã nu-i siptãmãnã di la Dumnidzãu ca pãdurile s-nu-ascundã cãte un mistiriu.
Calea di Avdhelã pãnã Bãiasã u cunoscu multu ghine, cã u am faptã multi ori, shi singur sh-cu sots, shi-ncalar shi cu cioarile, shi dzua shi noaptea.
Meslu di stavru, anlu 1901. Vimtul suflã cu puteare, frundzãle cad cãti unã, galbine shi mãrãnyipsite. Pri golnile di munts, niori murdz shi misu-aroshi, tse lutsescu ca nishte pãlãts veclji. Pri dzenji, cãte unã cupie di oi, cu picurarilji dãnãpoi, iar cãnjilji mãri sh-lãnoshi nãinte, - fuviroshlji cãnji dit muntsãlji a Pindului. Area se-avdza cãti un shuirat di puiljiu, sh-ninga ma area cãti unã fluearã jiloasã di picurar. Oaminjilji arãirã, toamna intrã tu pãduri.
Fudzim amãnat di Bãiasã shi nu puteam se-agiundzem Avdhelã dicãt noaptea. Eram trei inshi sh-tuts cu chefi. Sotslji a mei s-cunushteau cu furilji, erau unã cu-atselji di-a noaptiljei;  ashi cã nu-aveam vãrnã minduire fricoasã.
- Tse musheat ascapitã soarle! gri Mitri al Curti, mutrindalui cãtrã muntile Vasilitsa shi-ascãpirãndalui cu mãnearlu ca se-aprindã tsigarea-lji.
- Nu s-fatsi cama musheat! lji-u toarnã Nasta.
Mushiteatsa aishtei seri - nu suntu graie ca si-u scrie. Soarile ascãpita arosh, apres cã unã topã di cileche scoasã dit pira di foc, fãcãndalui ca cãrciliurle a muntsãlor shi a pãdurilor ligãnate di vimtu s-hibã aroshe ca mirgeanea. Agalea-galea soarile se-alãsã didinde shi luna ãntreagã shi albã acãtsã s-da cap.
Nasta ahurhi un cãntic furescu, di cãntitsle atseale giuneshti, tse fac ca shi-un fricos si s-ducheascã ljiundar. Tamam cãnd cãnta cama cu foc, unã shuirare lungã sh-minutã nã dishtiptã pri tuts ca dit un yis, shi ocljilji a tuturor nã si turnarã di iu yinea shuiraticlu.
- Ei!
- Ei!
- Cari sh-di cãtrã iu?
- Armãnji shi oaminji ca tine! Di Bãiasã - Avdhelã!
- Nacã hii Curti?
- Nãs escu! Ma tine? Nacã hii Ceanaca?
- Tiii! S-vã ljea draclu! - lji-u toarnã hãrios sh-cu boatsea groasã oaspile a nostru, tse se-apruchea. Tu oara estã, noaptea? Ma - domnul?
- De-a noshtri, dzãse Nasta, hamu-arãdzãndalui.
- De-a noshtri? Ia lasã shicadzlji! Lu ved tu frãntseshti.
- Tse-are s-facã, lji-u toarnã Nasta; agiundze ahãt, cã nu lji-u fricã di voi!
- Va dzãcã, easte di sum aripa a noastrã, di fãlcarea noastrã, dzãtse Ceanaca, tushindalui.
- Cum vrei si-u ljeai, fatsi Nasta, shi-lji spune cum mi-acljeamã.
Eu, anvãlit ca ghine tu tãlganlu a meu ca trã chiro urãt, ascultam ca aspãreat, cu tsiyarea tu mãnã. Aveam avdzãtã di Ceanaca, sh-tora lu mutream di la cap pãn’ la cioare.
Lumea zbura multe trã nãs; lji-avea scoasã shi cãntitse, ca trã ma mãrilji sh-ma avdzãtslji furi.
Seara, la lunjina lunãljei, mutrita aishtui fur nu-avea sots tu lume: naltu, dhiplarcu, chipitos, livendu shi apufãsit, ashi cum prinde s-hibã un capidan di furi. Fustanelã fureascã, barba laie shi stufoasã fãtsea ca s-parã em fuviros, em arãsit.
- Pri-aoa? ãntribã Curti, minãndalui dzeadzitle.
- Dupã pleashcã!, ãlji da cu noima capidanlu. Ma, nu vã aspãreatsi... Voi v-avem de-anoshtri.
- Shi-„aumbra“?
- Sh-nãs! Dicãt tora ascãpã: macã-i oaspile a vostru, easte shi-a meu! Are mare tihe! Am avdzãtã cã easte dhascal armãn shi cã Rumãnia lu plãteashte cu-ahãte lire, cãt tradze nãs tu cãntare!...
Eu acãtsai se-arãd.
- Ashi easte cã mi-ashtiptai pri mine tu limerea estã? - lu ãntreb eu cu-arãdeare.
- Tamam pri tine. Shi-apoia, shi ca s-li loam, Rumãnia nu vrea ftuhipseascã, ca s-dãdea trei-patru njilji di lire i napoljionji.
- Rumãnia? Hãm! Ni un pãrã nu vrea da pri caplu-a meu! Avut tihe, o lai fure, cã nu mi loat, cã vrea mi hrãnits di geaba!
- Dzã cama ghine cã vrea ti mãcã ornjilji di geaba! Ma, ghine cã ishi ashitse cum vedz. Aducheshti? Ia cãtse easte ghine se-ai oaspits de-a noshtri. Cum s-veade, nã cunoshti arãdzli.
Lji ded se-aducheascã cã li cunoscu.
- E! Tse minduits? Armãnets la noi astã-searã? Tse dzãts, Curti?... Dzã, Nasta! Cã nu v-ashteaptã acasã fumeilje ãncãrcate!
- Vrei se-armãnem, dhascale? Nu va-ts parã rãu. Cu gionjilji al Ceanaca macã hii, s-nu te-aspari ni di sultanlu!
- Armãnets? Talji-u tine! Vreau s-nã cunushteam cama ghine!
Eu, di vreare di nivreare - lã dzãsh ca se-armãnem; capidanlu s-hãrãsi dit inimã.
Ceanaca bãgã doauã dzeadzite-n gurã shi shuirã sãnãtos. Diunãoarã, vãrnã tsisprãdzatse di livendzã ansãrirã di dupã fadz, canda ishirã dit loc.
- Ashtiptãm zborlu-ts, cãpitane!
- Sus, la Padea Furlui astãsearã, gionji! Aclo vai durnjim astãsearã! Nirdzets nãscãntsã nãinte, adunats surtseale shi leamne, aprindets foclu sh-bãgats birbetslji tu sule! Avdzãtu? Spirtuits-le!
Patru giunoplji ãnchisirã. Azbuirau ca vimtul. Dupã unã oarã, prit aripidinji shi creacuri, agiumsim sh-noi.
Vuloaga era musheatã, ascumtã ca un cuibu di njerlã.
Foclu ardea; bãrbãruta avea criscutã mare; jarlu yilcea aroshu ca mirgeanea. Trei birbets s-fridzeau tu sule, arãspãndzãndalui unã njiurizmã tse ts-adutsea unã foame ca di lup agiun. Furlji ãshi ashtirnurã tãmbãrile di-avarliga di foclu di giuneapinji shi s-pãrjileau zburãndalui. Fustanelile a lor erau lãi-cãtrane, iar asimcadzlji a lor di pri cheptu shi di la mesi scãntiljeau di albe shi curate. Tuts erau tiniri, zveltsã shi dãldãsits. Atsel cama tinir, un ficiurac ca di optusprats di anji, era ahãt musheat - cum nu-i dat s-vedz totãna.
Furlji erau fãrshirots shi sãrcãceanji - bãrbats avdzãts tu mushuteatsã shi giuneatsã.
Nãinte s-tsinãm, cunjeaclu atsel cama bunlu tritsea di la un la alantu. Horile - macã ljea zbor di la vãrnu capidan di furi - vor, nu vor, prinde s-da itsi lã si caftã; cu ahãt cama multu cãndu era zborlu di la Ceanaca. Pindul ãntreg ãl cunushtea pri nãs; pãnã sh-ficiorlji dit sãrmãnitsã avdzãrã di „fuviroslu vãshilje icã domnu a muntsãlor aromãneshti“.
- Birbetslji suntu friptsã, capitane! S-bãgãm measa?
- Ashtirnets-u! Easte heamã amãnat, ma s-nã ljeartã oaspitslji a noshtri! Adrãm sh-noi tse putem sh-cãt putem. Bana di fur - cu bana di vultur e tut unã. Shi-un shi-alantu bãneadzã singuri, ca ernjilji, shi s-chivirnisescu cum pot sh-dupã cum easte piristasea.
Cu-aesti zboare, capidanlu n-acljeamã la tsinã. Carnea aburea pri fearica uscatã tse era ashtirnutã ca tu loc di piate. Cioalile acãtsarã s-gioacã, di nã se-avea dusã gura la ureclji. Mãcam tuts cu orixi, iar yinu-atsel aroshlu fãtsea gãl-gãl cãndu-l surgheam dit cofile fureshti.
Foclu ardea tut cama mare, tut cama dultse. Chinjilji shupirau, pãdurea vãzea. Stri noi luna yilcea, albã pri un tser sirin, ca nã icoanã di asime. Tu cãrciliulu a muntelui Vasilitsa pãrea cã tserlu se-adunã cu loclu, iar stealile trimbura-n sus ca beale di yiamandu: trimburau, ascuturãndalui pulbirea lor di amalamã priste vãljiuri shi dzenji. Noaptea era limpide, plinã de mistiryiu sh-mushiteatsã: era nã noapte de-atseale tse ti fatse s-ts-aduts aminte multe, noapte tse nu pots si-u-agãrseshti.
- Ia dzãnã tsiva dit bana ta, ore Ceanaca!, greashte Nasta. Ai ahãts anji di cãnd bãnedz cu muntsãlji sh-cu pãdurile, ashi cã avem tse se-avdzãm di la tine.
Ceanaca mutrea-n sus, cãtrã steale, la closhca cu puilji.
- Dit bana mea? S-vã dzãc, lai oaspits, macã somnul nu vã yine!
Shi Ceanaca ahurhi s-dzãcã, mintidalui unã-oarã jarlu cu un tãciune shi scuturãndalui percea ca di ljiundar di pi cap-lji:
- Tse-i scris, duruts armãnji, prinde si s-facã. Eu, carte multã nu shtiu ma am vidzutã multe shi am pãtsãtã multe, ca un Solomon. Ascultats!
Eram ca di yinyits anji. Eram gione shi livendu, shi nu-aveam ananghe di vãrnu. Tu cor eram ãntãnjilu; la bisearicã mi dutseam tu coadã. Tsãneau oaspitslji a mei la mine, ma sh-featile mi vreau. O, featile! Shi-a njia nji-are arãsã inima nã minutã tu bana mea! Le-alãsai, le-agãrshii di multu...
Aveam, cum vã dzãc, yinyits anji: lichia mea era nã prumuvearã. Mi sculam cu cuclu sh-mi culcam cu luna.
Fu njic lucru itia tse mi featse ca astãndz s-him un om ayru, un fur fuviros. La unã giudicatã tse avui, fui arcat tu brãndzi trã tsisprãyinyits di anji. S-hii bãgat tu-ncljisoare la vãrsta di yinyits anji, atumtsea cãndu tutã lumea-ts pare hãrioasã, cãndu pãdurea tsã pare cã i bisearicã, shi cãnd hii curat la suflit ca lilicea muntelui, cãnd aroaua di dimneatsa tsi-easte ma scumpã ca yiamandzãle, cãnd data shi ascãpitata soarelui tsã umple inima cu lunjinã di amalamã, cãnd fliturlji alagã hãrioshi, cãnd trandaflile ti fac ca s-bashi loclu di harauã, cãndu arãslu a vrutãljei tsã pare ma dultse sh-ma musheat ca harasma a dzuãljei!...
Fui giudicat ca agiurat strãmbu. S-v-aspun trã tse:
Tu hoara mea bãna un avut, care agiumse si sclãvuiascã lumea tutã. Cari nu putea si-lji toarnã paradzlji ãmprumutats, tutã avearea lui era bãgatã bifã, prãvdzãle lji li vindea, agrile lji li loa, el lu-ncljidea, lu bãtea shi lu-alãsa si moarã di foame sh-tu lãets. Lã lo pãnã sh-videala ocljilor a mãratslor di huryeanits. Adunã ahãts pãradz, adrã ahãtã aveare, cã se-agiuca cu stoguri de lire, ca ficiuritslji cu arina.
Eu nu puteam se-aravdu un ahtare om. Sertic, cum him, shi fãrã se-am ananghea a vãrnui, eu eram singur cari dãldãseam si-lji spun ca se-aibã njilã sh-di noi.
Tatã-njiu mi-alãsã di tsintsi anji cãndu muri. Mi criscu mumea, cu lãcrinjile tu oclji - nãsã shti cãte trapse. Cãnd mi feciu shi eu om ca s-pot s-bãnedz singur, ia cã-nji isi-n cale huryeanitlu a meu, Chitsu, - atsel cãne fãrã njilã, atsel crãshtin fãr’ di Dumnidzãu. El nu putea s-mi veadã ãntr-oclji shi totãna-nji dzãtsea cã him un om slab, arãu. Shi shtits trã tse? Cã nu vream s-mi duc, ca altsã ficiori din hoarã, si-lji pascu bolji i calji shi s-lji lucredz agrãle. Cum featse, cum adrã, dizgrupã unã muluyie di-a tatã-njiui shi-nji lo cãsica mea, nji vindu multu-putsãn tse-nji avea armasã; cu un zbor - mi alãsã gol-gulishan, ca un puljiu di turturã shi ãnfãrmãcat ca vai di mine. Agiura mãrata-nji mumã ca vãr shi vãrnoarã dit fara noastrã nu se-are ãmprumutatã di la vãrnu; agiura cu ocljilji nicats di lãcrinji cã Chitsu era minciunos, cã muluyiea nu-i di a tatã-njiui. Ma, nu puteam si-lji fac tsiva. El era avut, eu - fãrã pindarã; zborlu-a lui acãtsa loc, eu eram un ficiurac - vrut mashi trã tinjia shi curajlu a meu.
Unã dzuã, amãrtia mi pimse s-mi duc la nãs acasã shi si-lji fac rigeaie, cu lãcrinjile tu oclji, ca s-nji-alasã barim cãsica, iu mumã-mea si-shi treacã ausheaticlu. - Cãt u doare pishtireaua tsea de-aclo, ore fãrtats, ahãt ãl duru sh-pri nãs. Ni plãngul a mu-meai, ni a featiljei a lui nu-lji turnarã mintea. Atumtsea eu nu putui se-aravdu ahãt tiranjiu shi-l fuvirsii cu zboare greale, multu greale.
Cum s-veade, vãrnu huryeanit di-a noshtri vai aflã di-aestu lucru shi... u-aflã ghini ca nãs si facã atsea tse lji-avem dzãsã eu al Chitsu, shtiindalui cã tutã amãrtia vrea dacã pri mine; Sh-nu tricu ni unã sãptãmãnã cãndu ãnvitsai cã aclo, ãn hoarã, casa al Chitsu fu arsã pãn’ tu thimealje, shi deadun cu casa-lji chiru shi avearea-lji tutã, cã tute grãnele dit ambãri furã arse, muluyiile - cinushe, paradzlji tuchits. Cu agiurat strãmbu, sh-di tr-atsea cã eu lu-aveam fuvirsitã, fui giudicat shi loai tsisprãyinyits di anji ãncljisoare. Cãnd nji-au dzãsã aest lucru, canda sfulgul cãdzu pri mine: armash ca chirut di minte. Tse cama s-featse ma napoi - nu shtiu. Shtiu ahãt, cã noaptea mi vidzui nãuntru di mãnji sh-di cioare.
Ahurhii si-nji yin tu-aiare. Inima nji-acãtsã si-nji batã ca dirnatã, bana-nji, cu tutã tinereatsã-nji - ãnji pãrea ca nã fantasmã fricoasã, ca un murmintu ãndzernu sh-fuviros. Tu cornul di firidã nji si pãrea cã videam caplu tãljeat a mumeai: mashi pri mine mi-avea! Ñi si pãrea cã ni muma Hristolui nu trapse ahãte tiranje, ca tiranjile tse-nji videa mu-mea, cãnd shtia, mãrata-shi, cã nu-am nitsi un stepsu sh-cã tora him arucat tu heare ca atsel cama mare bãtãhci. Ãnji yinea s-nji-arup cheptul cu ungljile, ca s-nu-nji aveam mãnjile tu heare. Cu tute aeste, ca un mistiryiu, avdzam cã-nji shupira: „Fã inimã, Ceanaca! Hii tinir, nu te-aspari! Easte un Dumnidzãu sh-trã tine!“
Vãrnã doauã dzãle eram chirdut tu minduirili atseale ma urãte; nu mãcam, nu durnjeam: - mut ca cheatra, mãrinat ca chiparishlu di pi murminte. Tricui pri la tute hearile di la firidz, ma nu puteam se-adar tsiva. Nu era trop ca se-ascap. Tu-ahtãri ori, chirolu easte atsel cama bunu dhascal: el vindicã multe, lishureadzã cãt cama multe, iar noaptea, cãndu stealile se-aprindu, canda aducheshti tsiva nou tu suflit, dorlu di banã sh-di libertate creashte cãt cama multu. Putut shi curagios cum eram eu, acãtsai s-mi ãmbãrbãtedz. Shi - ia cã minutlu a mult durutãljei libertate nu amãnã ca s-yinã!...
Prinde s-vã spun cã tsiva nu-nji ascãpa di cãte erau di-avarliga. Aducheam cã putearea-nji criscu ma mult dicãt u-aveam: apufãsii se-arup ãncljisoarea - shi si-u cãlescu.
Unã dzuã, - dzuã tse-nji deade libertatea shi bana - vidzui cã avigljitorlji u-aveau menga aljiurea; mi-aprucheai pãnã la unã firidã cama mare, cu hearele mãcate di-arudzinã: eram sigur cã pre-aoa vai ascap. Ashtiptam ca s-yinã oara. Tserlu cu tuts anghilji avurã njilã di mine, mãratlu di Ceanaca, shi... Ascultats?
Era noaptea di Pashti. Ãncljishlji durnjeau greu; se-avdzau cum hãrescu. Suflitlu-nji trimbura ca nã aripã di lãndurã. Canda ãnyisam cu ocljilji discljishi; inyisam libertatea, mu-mea, hoara, pãdurile. Cãmbãnjile, di la biserits, acãtsarã s-li tragã: asuna ahãt dultse, di tsã si umplea inima di mistiryiulu al Dumnidzãu. Trãcolu ãntreg vãzea. Pãrea cã s-dishcljide tserlu, cã anghilji cãntã tu aerã: noaptea ãntreagã era plinã di mushitetsle a tserlui shi di sufltu a Hristolui. Cãmbãnjile plãndzea di harauã, toaca asuna dipriunã; lilicile, ligãnate di vintu, arãspãndza dultsea lor njiurizmã; tserlu era acupirit cu steale sãntiljioase... Dorlu ca se-ascap - nji deade ahãtã puteare, cã apufãsii i s-mor, i si hiu liber ca puilji azburãtori. Bãgai mãna pri ushe, trapshu unã-oarã shi cljeaia ansãri naparte. Di-avarliga nitsi un avigljitor. Vãr nu se-ashtipta la ahtare lucru, sh-cama multu tora, cãndu evlavia Hristolui fãtsea ca pãnã shi giljeatslji si s-facã nelji la inimã. Agiumshu la nã firidã. Trapshu shi-aoatse cu-ahãtã puteare, cã hearele ansãrirã ca nishte surtseale. Ghine ma murlu era analtu di-ts yinea andralã s-mutreshti ãnghios. Ãn pade era mashi cãldãrmã. Cu tute aeste, ocljiul nu-nji se-aspare. Ciulii unã-oarã urecljile: nu se-avdza tsiva, canda ãncljisoarea era murmintu...
Agalea-galea, nji scosh stranjile, li tãljeai lungu ca fashea, cu unã foarticã tse u aveam ascumtã di multu, le-adrai uunã fune cu noade, ligai unlu capit di hearile di la unã firidã shi - ashi, mi vidzui nafoarã! Inima-nji bãtea di harauã.
Mi-astrapshu ãnclo, ca unã fantasmã tu noapte. Cãrãulea mi-aduchi:
- Stãi! - shi unã-sh-unã, un grã trundui noaptea nicatã tu cãntitsle a cãmbãnjilor di la biserits.
Pãnã s-creapã dzua eu agiumshu tu hoara mea, nji vidzui mu-mea, lãndzitã di dor shi-nvirinare, nji-loai armatle, shi ia-me, liber ca vulturlu a muntsãlor acupirits cu pãduri lãi, shi domnu priste tute vãljiurile shi cãljiurile a loclui, liber ca vimtul sh-ca lutseafirlu di dimneatsa!... Nã singurã mumã avui - shi-atsea muri di multu! Dumnidzãu si-u ljeartã.
Cãt trã mine, nu-nji bat shi-ahãt caplu. Sh-trã tse s-mi minduescu?... Di tse s-mi-aspar? Di moarte? O!, nu-lji am ananghea dip. Cãndu-tsi s-hibã, corghilji shi ornjilji - tut va mãshcã di mine! Murmintul a meu? Nu-agiundze cãtu-i di largu vecljiul, bitrãnul a nost’ Pind? Nu-agiungu pãdurile umbroase di chinji sh-di fadz s-nji-afireascã truplu-nji, s-nu putridzascã pãnã cãndu coratslji i luchilji s-yinã s-nji-l dinjicã?...
O, o! Di vãrnu sh-di tsiva nu-am fricã!
Sh-cu tute aeste, ore fãrtats, cu tute-aeste... eu, cari bãnedz deadun cu vulturlji shi cu urshilji di sheasprãdzatse di anji, eu cari nu shtiu tse easte astreahã di casã di-atumtsea, eu cari nu am vidzutã bisearicã shi nu-nji am faptã crutsea di nu shtiu cãndu, - eu mi doare suflitlu sh-mi curmã njila cãnd ved ahãtã lume oarfãnã shi dirnatã di chideri. Ãtsi am, eu lu dau la oaminji ni-avuts, agiut pri cari pot, inima-nji easte un cãntic njilos; trã a noshtri - eu nji dau bana; him - s-mi pistipsits -, him nai ma bulnu om di pri loc - cu tute cã him fur -, ma ayrime mi-adar, itsi ved cã alantu caftã s-mi-agudeascã... Him njilos, ma him sh-pirifan; him bun, ma him shi furtunos cãnd ved cã atselji avutslji fac nidriptãts shi dispoalje pri oarfãnji...
E, tora - noapte bunã shi somnu lishor... Ved cã vã neacã somnul. Ia mutrits ãn sus, la steale: canda acãtsarã si-ngãlbineascã...
Shi - capidanlu tãcu, cu un suschir lungu, mintindalui ninga nã oarã jarlu; scoase cãciula di pri cap, lo tãmbarea cu zãrcula ãn cap, shi s-culcã la arãdzãtina unui chin bitãrnu shi arsu di sfulgu. Sotslji a lui hãreau di multu, cã trã elji - bana a capidanlui a lor nu era noauã: u avea avdzãtã gionjilji al Ceanaca di multe ori.
Nu tricu multu shi sotslji a mei agãrshirã. Pãdurea era tãcutã ca nã bisearicã goalã. Eu mi minduiam la tute cãte nã spuse Ceanaca. Foclu ardea cama agale, iar sus - pri tserlu scãntiljos, yilceau stealile curate ca nishte bucãts di asime. Lutseafirlu trimbura strã cãrciliulu a muntilui, sirin ca ocljiul albastru di featã vergurã, iar luna - musheata shi mãrinata lunã, nicatã canda di nidurnjitã tse era, njirdzea shi nãsã si doarmã dupã golna arucutoasã a muntelui Vasilitsa. Yilcea ca nã curunã di amalamã tse arunicã pi nã tavã di asime. Shi era tãtseare priste tut loclu! Tu tute pãrtsãle - un mistiryiu lishor se-alãsã ca un zvon!...
Suntu multsã anji di-atumtsea! Cum trec anjilji! Tse lai banã dit muntsãlji armãneshti a Pindului!... Adutsiri aminte ãshi ascuturã asimea scãntiljioasã di pri ariple a lor. Tut pare cã fu un yis, ca yilcirea unei steauã tse se-astease di multu!
CUM IShII FUR...
Cãndu eram ficior, muntsãlji a noshtri erau ãmplinji di „cãrãvelji“, cum lã si dzãtsea a furilor. Nu era hoarã s-nu se-alavdã cu gionjilji a ljei, nu era capidan - s-nu hibã armãn. Giucau furilji - ca idzlji: iarna ascumtsã tu pãtcljeile di pãrnãri di tu Tesalia, veara pri tu pãdurile di fadz shi di chinet.
Cum dzãuã shi noapte, la vatrã icã la cãpãrledzã, la sculie icã la bisearicã nu se-agrea dicãt di giunetsile al Gareljia, di Breazna, al Leonida, di Samarina, al Cushu al Dispulji, al Cole Ghizã shi Jurcu shi ahãntor capidanji mortsã astãndz, noi ficiorlji nu ãnyisam altu-tsiva dicãt s-acreashtim mãri, tra s-ishim furi...
Di multe ori, aprimtsã cum eram, nã ãmpãrtsam ãn douã ceti shi nã bãteam pãnã cãndu sãndzile cura-fãntãnã: cu proashtea, cu arcurile, cu pãleanele, cu di toate; cama multu cu cãlimãrile. Nu era ficior s-nu aibã-n brãn un cãlãmar di tunciu: cum nã astãljeam douã buluchi di ficiori, scuteam cãlimãrile, shi nã acãtsam - pãnã la vãtãmare! Lipsea s-yinã bãrbats, icã muljeri s-nã dispartã, cã aljiumtrea s-fãtsea mare cãrdãlie...
La Avdelã, tru hoara mea - nã bãteam, ficiori dit mãhãlãlu din ghios - cu di tru mãhãlãlu din sus; chetsrãle yineau-grindinã, prashtile se-anvãrteau, di multe ori shi cutsutile isheau di tu teacã. Pãrintsãlji nã fãtseau sire shi se-alãvdau, cãndu asvindzeam. Mashi mamele nu nã scuteau dit graele: neapucate, zãlsite - cã yineam cu mãnitsile di tsipunji icã di tãlãgane arupte, cu cãmeshile filii-filii...
Multsã di noi nu ashtiptam dicãt oara s-ishim furi; unã dzuã nã agiucam cu arshitsile tu hãeatea di bisearica Stãmãria. Eu aveam unã amade multu bunã shi lã fufulii tute arshitsile a sotsilor; dintr-aestã nã lom la bãteare, - cãlimãrile acãtsarã s-lucreadzã, sãndzile s-curã. Io agudii cu cãlãmarlu ahãntu sãnãtos pri un ficior - cama mare di mine, pri Ciongiul - cã s-turculi ca mortu-n pade!
- Muri Ciongiul! Muri Ciongiul! - zghileau ficiorlji.
Doi cusurinji a mei shi altsã sots s-turnarã cãtrã mine shi-nji dzãsirã:
- Anganã cãtsaua!
S-o-angan, s-o-angan, ma - iu tu drats s-mi duc! Aveam mashi optu anji! Atumtsea stau shi lã dzic:
- Ia, araste! S-ishim furi! Yinits?
- Yinim!
Shi, nã dusirãm acasã, lom cãte unã pishnicã di pãne, cãte un trastu, cãte unã cumburã arudzinitã shi apãrnjisitã, shi... - pri aoa, ficiori!
Nã adunãm shapte inshi. Ishim tu un loc tse se-acljeamã Buboanjea, intrãm tu fearicã shi nã teasim. Fãtseam limere!
Cãldura, tu fearicã, era mare; cãte vãr gushter vearde mina fearica shi noi nã alipidham ãmproshti, cã acredeam ca de-alihea cã him furi shi cã pãgana nã avinã.
Doi di noi - Ceapechi shi Aianlu - erau cãrãule pri unã mãyulã, - ghine ma durnjirã, shi hãbare nu avea di noi, alantsã, di tu limere...
Capidan eram eu, cu toate cã eram cama njic; acljem cãrãula - shi multu u ãncãceai, cã nu da hãbare cãndu trec... gushturitsãle...
Ashi tricu dzua. Vinje noaptea. Di cu searã, niurã. Cãtrã njeadzã-noapte acãtsã unã ploaie - di virsa cu gãleata. Nã udãm, pirpirunã! Nãscãntsã aveam tãlãgane; cu tute aeste nã featsim pãpuiljiu di ploaie; ma, atselji fãrã tãlãgane erau muceale. Ceapechi dãdea dintsãlji di arãcoare. Se-aprindem foc nã era fricã s-nu yinã vãrnã pãganã... Afarã di aestã - nu aveam iascã, mãnear, sturnare...
Cãndu bumbunidza, tora - trimburam; cãndu ascãpira - nã fãtseam crutsea; cãndu sfludzira - nã adunam ca zmelcilji...
A doua-dz, cum deade harazma, nã vinje inima la loc. Lom plailu-plailu-n sus, cãtrã la Ardzel, iu easte un shuputic cu apã aratse ca neaua. Shidzum pri budza di cupanje, scoasem pãnea shi-ngustãm; bium cãte unã apã - shi nã minduiam tse-i trã facã...
Avdzãm nishte clopute di oi; Shtiam cã vãrã cupie pashte tu loclu atsel.
- Ficiori, lã dzãc a gionjilor, - me aleapsit capidan, nu-i ashi?
- Te-aleapsim!
- Atumtsea va mi ascultats la toate!
- Va ti ascultãm!
- Multu ghine! Trei inshi di voi va vã dutsets la cupie shi va loats un noaten trã tãljeare; s-lu aleadzets bun shi gras, cã aljiumtrea vã bag tu tufeche...
Sotslji arãserã, cã tufechi nu aveam...
Trapserã shcurtitsa - shi lã cãdzu la trei di nãshi tra s-njeargã la cupie. Lã era fricã, ghine ma nu cutidzau s-dzãcã-nji cã nu s-duc... Ãlji bãgam tu tufechi... cu toate cã nu li aveam...
Cu capetele aspindzurate, chinisirã. Aduchii cã lã era fricã.
Noi, alantsã ishim pri cãrãule shi mutream cupia tse pãshtea arãitã. Picurarlu, cu caplu gol, cu tãmbarea de-anumir, andupãrat di cãrlig, mutrea cum pascu oile. Era Mitru al Cealera, un cusurin di a mei. Patru cãnji mãri, murdzã, avigljeau cupia. Unã caprã mushcrã shi unã ghesucãnutã pãshteau di unã parte, shi chipurle lã asunau: cing-cing.
Pitricui un ficior la picurar, sã-lji dzãcã s-yinã pri cãrãule, cã-l va capidanlu. Nã minduiam noi, cu tirtipea aestã s-poatã sotslji alantsã s-furã noatenlu, cãndu picurarlu va s-minã di ningã turmã. Ghine ma, nu ishi cum vream.
Mitri Cealera, picurarlu, cãndu-lji dzãse ficiorlu s-yinã pri cãrãule, lu ãntribã - acari capidan easte... Shi, cãndu ãnvitsã cã escu eu, shi-ashtirnu tãmbarea shi... arãdea, sã-lji cadã iljile!
Ficiorlu ma, nu se-alãsa: haide shi-haide la capidanlu!
Ma nãpoi, Mitri Cealera sculã cãrligu, ãl pãli douã-trei, cu graeli: „ljea-ts zverca di-aoa“ - shi ficiorlu vinje, plãngãndalui.
Alantsã sots, tse s-dusirã trã noaten, shideau mãrãnats, diparte di cupie, cã lã era fricã di cãnji. Ãlji mutream di pri cãrãule shi-nji mushcam mãnjile di ciudã...
Cãndu vidzui ashi, mi sculai, loai un cusurin a meu, shi mi dipush la cupie; nã ascumsim tu fearicã shi acãtsãm un birbec; lu-nchidicãm; ghine ma - era greu shi nu puteam sã-l sculãm; acljimãm shi-alantsã doi sots, shi cu de-ayie lu adusim pri cãrãule. Shuirai! Vinirã shi alantsã trei sots. Lji ãncãceai multu cã suntu fricoshi, lã dzãsh cã va-lji bag pãtãreauã, shi nãshi acãtsarã s-plãngã...
- E, vã ljertu, ma altã oarã s-hits gionji, nu hãscãtori!...
Lom s-tãljem birbeclu. Nu aveam custurã. Altã bileaie! Dã-n dreapta, dã stãnga, tsiva!
Un di noi agrãi:
- Lasã cã nu avem custurã, ma nu avem nitsi sare, s-lu ãnsãrãm; ashi cã - di pri ma-nsus sã-l tãljem, shi cara s-avem cutsut!
Ãlji deadim cale a birbeclui, shi s-turnã la cupie azghirãndalui...
Aduchim cã easte greauã furlichea: aveam cumbure fãrã bãrute; cutsute nu aveam; fustanele, nu; arme, nu!
Nã minduim s-cãftãm di tute, din hoarã - ashi cum fãtseau capidanjilji, icã s-lom vãr sclav, shi - cu pãradzlji tse va nã da, se-acumpãrãm di toate.
Totsi o-aflãm trã bunã cã lipseashte s-lom un sclav.
Nã giurãm cã va acãtsãm sclav - ãntãnjiul om tse va treacã pri la noi, - mashi om cu tutiputã s-hibã.
Cãtrã searã nã apruchem di hoarã, ca s-durnjim ningã case - dintr-atsea cã nã era fricã s-durnjim tu munte, iu nã aspãream di zulãchi, shi al doilea lucru era cã se-apruchea s-armãnem fãrã pãne, cã li mãcãm cãrveljile la apa atsea aratse...
Noaptea se-alãsã, sirinã. Noi nã dusim la Gugulecã, tu mardzinea di hoarã, shi pitricum un sots se-aducã pãne de-acasã. Amãnat - s-turnã cu douã turte shi cu unã pitã.
Mutream di la Gugulecã cum ardu lunjinjile pri tu case, ascultam cum cãntã chimaneile la hanea al Alexi al Petajo shi fãtseam planlu cum se-acãtsãm sclavlu.
S-nã arucãm ãn hoarã - nu nã dãdea di mãnã, cã nã era fricã s-nu him noi acãtsats; o-aflãm trã cama ghine se-ashtiptãm vãr celnic, tu treatsire, shi s-lu ligãm.
Cum apiri, nã ascumsim tu fearicã la Padea al Ghioni; cãndu soarle ishi ghine di tu chinji, deade cap tatã-njiu, cãvalã pri cal, calea tse yine di cãtrã Perivole; yinea di Ianina, iu se-avea dusã cu vãrã siptãmãnã nãinte.
- S-lu-ntsircljem! dzãsirã sotsãlji a mei.
Ashi nã era giuratlu: se-acãtsãm pri ãntãnjiul om tse va treacã...
Tatã-njiu cãnta cãvalã. Cãndu se-apruche, noi shuirãm di tu fearicã, shi - patru inshi, cu cumburele tu mãnã, ishirã naintea lui, ãlji acãtsarã calu di fãrnu, shi-lji dzãserã s-yinã tu limere, la capidanlu!
Eu mi feciu cãt un bubulic - tu fearicã, di fricã - shi de-arushine! Shtiam cã tatã-njiu nu era om si se-asparã di dzatse bãrbats, nu di shapte ficiurits ca noi...
Cãndu ãlji dzãsirã s-yinã la capidanlu, tatã-njiu acredzu cã vãr capidan, ca de-alihea, pitricu ficiorlji s-lu acljeamã; nitsi pri tu minte nu-lji tritsea cã... eu vai eram marele capidan, shi cã sotslji a mei erau gionjilji tsi mi ansutsea...
Discãlicã, alãsã calu la un ficior shi vinje la mine - capidanlu!...
Eu mi adunai guzmoljiu; pãream unã nivistulje tse scoate caplu di tu guvã. Vream s-mi ascundu shi nu shtiam cum; vream s-fug shi nji-era arushine di sots. Eu lji ãncãceam tra s-hibã curajlii shi amu s-lji-alas - eu, capidanlu! Nu!
Ñi-adunai suflitlu, mi sculai ãnprostu, shi - cu boatse trimburatã, lã dzãsh a ficiorilor s-lu leagã.
Tatã-njiu nu aduchi; ãntribã mashi iu easte capidanlu shi-nji dzãse a njia, nãirit, s-nji-arup gusha di-aclo, - cã a lui lji-era fricã s-nu mi ljea sclav furilji! Nu shi shtia cã... eu eram capidanlu!
- Ligats-lu!, agrii eu, cu boatse di pãshpacã.
Patru ficiori scoasirã brãnile s-lu leagã. Nãs, atumtsea, aduchi cã noi eram gionjilji... Acãtsã se-arãdã...
- More daratslji! Ca s-vã ljeau di ureclji - va vã aspun eu a vouã cãpitãnatã shi furliche!
Gionjilji a mei vrurã s-lji toarnã bratsãle, s-lu leagã; un di nãshi bãgã mãna tu sileafe - sã-lji ljea punga.
Cum tatã-njiu era mare, analtu shi mult putut, lji ãnvãrti pi totsi cu un brats, ãlji duse iu alãsã calu shi-lji ligã di coadã - un dupã alantu; apoia s-turnã la mine, mi lo di mãnã trãgãndalui shi mi bãgã tu un ocljiu di tisagã; mi-aspindzurã di cutsachea di sãmar, ãncalecã - shi nã aduse buluche-n hoarã...
Plãndzea ficiorlji ligats di coadã, scljimurau, angãneau, uhtau; tsiva!
- Lalo, alasã-nã! Lalo, dizleagã-nã!
Ashi!
Eu, di tu ocljiul di tisagã, scãrcicam dintsãlji, mi bãteam s-mi dispindzur, ma - toate ãncot. Acãtsãm furlichea de-anafal, ma videam cã nã ishi anapuda!
Agiumtsã acasã, tatã-njiu acljimã pri pãrintsãlji a ficiorilor, lã spuse toate cãte, shi lã deade cale a njitslor; pri mine mi ligã di unã grendã dit ahure, mi pãli di vãrã dzatse ori cu unã veargã, me-alãsã aspindzurat vãrã giumitate di oarã, apoia mi lo di ureclji shi mi-aduse la sculie. Dãscãliclu mi bãgã tu unã bãdrume cu shoarits shi nu-nji deade cale dicãt cãtrã mirinde-oarã...
Cãndu mi turnai seara acasã, mi turnai cu heavrã. Un mes mi hivri...
Shi - ashi si-ncljie cãpitãnata mea, tse tsãnu 48 di oare.
Hoara tutã arãse di giunetsle tse featsim, shi - veara toatã - bãdrumea di la sculie fu pãtidzãtã: „la limerea al capidan Nushi“...
VERVERA
Foclu ardea bãrbãrutã la Urliclu, cu tute cã avea tricutã di njeadzã-noapte. Giuneapinji sh-lumãchi di chin virsau un jeratic - s-ti dugureshti di diparte.
Cole Daucã amisticã jarlu cu unã veargã shi bãgã dauã furts - di unã parte sh-di-alantã, tra se-areadzimã sula cu arumane; avea tãljeatã un vituljiu flor, furat di la cupia al Exarhu, shi dupã tse-l bili ghine sh-musheat, si ãndridzea s-lu frigã; sotsu-a lui, Nasta, picurar avdzãt tru giuneatsã, acãtsã sã shuerã shi sã-shi aungã mustatsa cu seu di la shchepe, cã multu lu arãsea se-aibã mustatsa cãrlig.
- Ei, fãrtate - dzãse Daucã - ia mutrea, gãljinusha ascapitã cãtrã Vasilitsa, shi lutseafirlu pãleshte; cama anyie - s-nu nã ljea dzua! Oaminjilji va s-toarnã din pãzare, di Grebena, shi - ca s-veadã fumlu, va aducheascã tr-oarã cã noi tsinãm iarã... di la cupia a celniclui. Ayunjisea!
Tine, ai angãtan s-nu ardzã arumanea, cã vituljilu va-l frig eu - s-lu fac mirgeane! Avem noapte ninga... Nu vedz luna? Ninga nu-ascãpitã dupã munte! Picurarilji sãrmã oile de-a doarã. Avdzã cloputile di Sharganji? Nu nã dusim vãrnã searã s-curmãm unã aripã di oi di la cupãceari... An, tu maiu, lã furãm treidzãts di noatinji - shi nitsi cãnjilji nu nã sãmtsãrã; aveam cu noi sh-Panlu... mãlãyar om era sh-nãs... ljirtatlu!
Cola Dãucã arãdea, ma grai nu turnã; bãrbãruta di la foc lu arushi tu fatsã, shi oclji ãlji lãcrimau di cãldurã; Shutsa sula shi asculta chiprile a cãprilor stearpe a Tishteanjilor. Un cucot ayru cãnta: cucuriguuu! Unã mulã aruji - nu shtiu iu, sh-nã cumburã vãzi tu pãdure, di cãtrã Ciresh.
Nu tricu ca giumitate di oarã, sh-un vimtu lishor acãtsã sã shushuie pri tu lumãchi. Tserlu era sirin, - ghine ma, di unã parte si-ncljigo un nior.
Cãndu arumanea shi friptaljilu erau trã scoatere di pri foc, un aroput se-avdzã stri fucurinã, shi nãscãnte chetsri se-arucutirã din sus. Daucã shi Nasta - luchi veclji, mutrirã cãtrã aclo shi trapsirã cu ureacljea.
- Ei!
- Ei!
- Tse oaminji hits aclo - la foc?
- Doi armãnji: Daucã shi Nasta!
- Daucã! Nasta?
- Noi him.
- Bravo! Atumtsea pot s-dipun la voi.
- Tine, cari eshti?
- Eu? Capidan Ververa!
Shi - fãrã multã tsirimonie, Ververa se-apruche di foc; era un fur di Tishte, bãrbat ca di 35-40 ani, om ghine ligat, dishteptu shi shiret. Barba lui laie shi stufoasã lu aspunea giunar fuviros. Era zveltu la trup shi avdzãt trãgãtor cu arma. Ishi fur cu nãscãntsã anji nainte, shi imna cama multu singur - cã nu dãdea besã la oaminji.
Fumealjea lui fu loatã di turts shi bãgatã-n hapse, ghine ma Ververa nu vru si se-ncljinã. Shtia tse-l ashteaptã - cã avea faptã multe urãtets contra lor: avea arsã, vãtãmatã - shi cãte shi cãte! Era avinat di pãganã dzuã sh-noapte, ma vãrnu nu putea s-da di torlu a lui. Cãnd lji se-adutsea pãne din hoarã, di cãte un culauz, lu bãga s-mãcã nãs de-antãnjiu - cã lji-era fricã de virin; yin nu bea; apile arãts, di izvure, erau biutura a lui. Durnjea totãna cu un ocljiu ãncljis shi cu unlu dishcljis; Shi - cum s-mina frãndza, icã tritsea vãrnã price, se-alipida ãmprostu, cu mãna la armã. Era multu fudul: chiusteca de-asime, suflatã cu amalamã, cãltsãvetea di hrisafe, flurii di gushe shi ciuprãchi de-asime iarã - pãnã sh-la tsãruhi.
Cu Daucã sh-cu Nasta, Ververa era oaspe di multu, di cãnd fu shi nãs picurar; si spunea cã unãoarã si ãncãcearã - la shoptulu di la Urliclu, primveara, cãnd armãnjilji s-toarnã tu munte cu turmele a lor. Dupã cari ligarã oaspetsãlje mare - shi nu oarã shi-ascãparã bana un cu-alantu.
Unoarã, Ververa - avinat shi pliguit di ascheri, s-duse la cupia al Daucã shi se-amisticã tu oi. Cãndu geandarlji vinjirã, Daucã bãgã oile tute tu cutar, ãncljise aruga - shi lu-ascãpã Ververa, tse cã-ntribarã ascherlji, cari adusirã urma di sãndze pãnã la cutar. A vãrnui nu-lji tricu pri tu minte cã Ververa putea s-hibã ascumtu tu oi, shi - cum se-alãsã noaptea, u shpirtui tu pãdurea vitsinã, fãrã ca s-lu sãmtã nitsi cãnjilji.
Loclu iu bãna cama multu Ververa era unã pishtireauã ãn Tishte - tsi nitsi draclu nu va u discupirea! Aclo se-aduna nãs cãnd isheau pãgãnjile; mashi un cãne era sotslu a lui, un cãne mare, picurãrescu, cu per lungu, shi putut - ca un ljiundar. Cãnile durnjea tu intrata ali pishtireauã shi dãdea hãbare, cu alãtratlu a lui, cãndu era vãrnu piricljiu.
Cum pishtireaua avea unã ishire sh-din partea di-ndzeanã, Ververa si stricura ca unã yãryãritsã - shi ascãpa tu pãdurea di bradz. Ghine ma - mashi dauã ori, tu anji di dzãle, tricu prit ahtare ananghe, cã vãrnu nu cutidza si s-aproache di surpurile atseale - iu, va dzãts, cãpriorilji vai putea tra s-treacã.
Daucã, Nasta shi Ververã tãljearã fearicã, shi piste nãsã bãgarã arumanea shi friptaljilu, tse aburea; apoia scoasirã cutsutile ditru silehi shi acãtsarã s-mãcã, dupã tsi dinjicarã butsle shi bubureatsile a vituljilui. Nu avea - pãnã tu apiritã - ma multu di unã oarã noapte. Tserlu alghea di cãtrã iu da soarle, shi stealile pãreau nishte proscute di asime pri cubeulu albastru a tserlui. Foclu ayãlisea tora, pãdurea acãtsa sã s-dishteaptã, unã avrã dultse ligãna cãrciliurile a chinjilor - shi unã fluerarã cãnta diparte, la un mas di vãtsi cupãcereshti, iu asunau shi nishte ciocane, ayalea shi trãgãnos.
Daucã sculã plosca cu yin shi - gãl-gãl, trapse cu seate nãscãnte guri di yin di zalurda, curat ca lacrima di-arubine shi muscat cum nu are si s-facã ma multu. Di la nãs, plosca tricu la Nasta, shi di la Nasta la Ververa.
Ververa, cum dzãsim, nu bea yin, cã lji era fricã s-nu lji se alãceascã mintea; di oara aestã nu putea s-lã aspargã chefea a oaspetslor - shi biu dit bairle di hicate; Shi cum plosca era mare - shi yinlu bun, oaspetslji se-adãrarã cãndilã - shi nai mai multu Ververa.
Frãmtsã di somnu cum erau, s-timsirã sum arburi shi durnjirã cu cãntitse di pitruniclje shi di cutsi, cã harasma acãtsa s-aruncã pale di lunjinã ca hrisafea - piste dzenjiuri shi pãduri.
Ververa durnjea cu manlihera cãpitinjiu: unlu ocljiu a lui era ãncljis, alantu pãrea cã aveaglje, cu albeatsa tutã nafoarã; pãrea ashi, ma el durnjea, - sh-ocljiul dishteptu, ca shi atsel ãncljislu. Cum yinlu lu acãtsã de-a ghinilea, durnjea-dus, ca tu alantã lume; puteai s-lji talji shi caplu, cã tot nu sãmtsea. Cãt si shutsã unoarã di pri dintsã - pri pãltãri, lji si arupse chimerea shi, vãrã 50-60 di lire cãdzurã, galbine ca nishte mãri chicute di soare. Daucã, tse si dishtiptã tu oara atsea, vidzu lirele shi ocljilji lji si featsirã glãvãnie. Nu era trã shicaie: 50-60 di lire erau unã yishteare! Apoia chimerea! Cãte bucãts era nicã tu nãsã?
Lu dishtiptã shi pri Nasta, lji-aspuse cu dzeadzitlu cãtrã lire, shi shupirã:
- Tse dzãts, fãrtate? Ãl vãtãmãm? Ãl ligãm sh-lu adutsem Grebene - ca s-lom shi suta di lire tse s-da di iuchimete trã caplu a lui? Aide, grea! Oara treatse. Dzua creashte, lumea va s-acatsã ca s-urdinã shi Ververa va si s-dishteaptã...
Nasta strimse unã oarã bushlu, ca shi cum vrea s-lji facã turtã cãpãtsãna al Ververa; apoia - cu daule dzeadzite, shi-acãtsã mustatsa di shi-u shutsã cingheljiu, shi mutrea la mãrshea al Ververa; ocljilji lji-ardea ca jarlu la ãnyiliciliu a lirelor; vai era sute di lire ninga, tu chimere; puteau s-agiungã avuts... celnits - cu turme di oi sh-di capre, ca s-lji loa caplu a furlui shi s-lu-aducã Grebene, iu vrea lã si da unã sutã di lire - piste sutile dit chimere.
Amalama lã spunea canda: aidits, cama curundu, cã minutle trec; ligats-lu shi dutsets-lu Grebene; ghine ma mintea lã dzãtsea: s-nu fãtsets faptã urãtã; Ververa easte oaspele a vostru; mãcat deadun, biut deadun, durnjit deadun. Un om tu somnu - easte ca un anghil fãrã picat; cu tute urutetsle a lui - el easte ca un lucru sãmtu tu oara aestã...
Shi, dolji oaspits, Nasta shi Daucã, cu mintea tulbure di yin, s-minduirã ahãndos, aruncarã cutsutile di tru mãnji shi-l dishtiptarã Ververa dit somnu!
- Ei, Ververa, Ververa! Scoalj - cã soarile deade di multu shi va acãtsã s-treacã sh-cãlãtorilji; haide, dishteaptã-te, cã moartea tricu pri aoa shi nu se-alichi di tine. Fã unã bisearicã more, cã deadeshi pri doi armãnji, cari nu calcã ospetsãljea, nitsi giuratlu, nitsi pãnea tse u mãncãm deadun astã-noapte... cumu s-veade! Haide, scoalã!...
Picurarilji, Nasta shi Daucã, ul loarã di brats pri capidan Ververa, lu scuturarã, pãnã dishcljise oclji; cãndu vidzu aestu lirele ãmpade shi chimerea aruptã, s-ciudusi; s-distsimse, misurã bucãtsle shi aflã cã nu-lji lipsea niti unã. Atumtsea - unã lacrimã caldã curã tu hirile di barbã, shi lacrima trimbura arucutoasã shi anyilicioasã ca unã mãrdzeauã. Ververa aduchi, tu oara atsea, cã suntu tu lume shi oaminji cum lipseashte; cã nu tot bãneadzã mashi trã pãradz shi cã nu tutã lumea i pabesã shi fãrã uminãtate.
Ververa shtia ghine cã Nasta shi Daucã - nu aleg tru furare; cã furã tse lã iase nãinte, - ghine ma vidzu, de-aestã oarã, cã suntu - ma nãinte di toate, oaminji di inimã shi di besã. Cu lãcrãnji tu oclji, furlu scoase chimerea, lã deade a picurarilor, di bunã vreare, tote lirele - vãrã 800 - ãlji bãshe shi lã dzãse:
- Puteats s-nji loats shi caplu, tu somnu, ma voi nu cãrtit nitsi unã lirã. Loats chimerea - cã nji-ahãrdzit bana! Di aoa nãinte va s-escu sh-eu cama bun, cama njilãos, cã ved cã easte un Dumnidzãu ãn tser... Armãnets cu sãnãtate... Fapta a voastrã nu va s-u-agãrshescu nitsi dupã moarte!
Shi Ververa deade mãna ninga unã oarã, apoia shuirã, angãnã cãnile tse durnjea tu unã pãtcljeauã di fearicã, lo manlihera di curauã sho chinsi pri cãrarea muntilui di la Urliclu, iu au tricutã ahãnte furãnji shi iu aurlã vimturili toamna sh-primveara.
Cum harazma avea datã, tserlu era arosh ca jarlu, pitrunicljile cãntau, chinjilji shuirau, turmele algheau prit golinji, shi soarile ishea dit arburi, galbin shi lunjinos ca unã yishteare de amalamã.
Diparte, cãtrã Vodenisco, aurla unã turmã di vãtsi, la vãcãrie, shi cupãciarilji acãtsa s-iasã la arãturã, cu muljerile dupã nãshi.
Ververa acãtsã cãrãulea shi cãnta:
Patru anji tu-ncljisoare,
Nu ved lunã, nu ved soare;
Nu-avdu cãntic armãnescu
Shi caval picurãrescu,
Cã tu heare mi bãgarã
Sh-tinireatsa nji-u sicarã.
Era un vecljiu cãntic di furi. Boatsea al Ververa se-avdza dultse, jiloasã, shi ciucirarea a vimtlui u adutsea pãnã diparte, piste vãljiuri shi surpuri.
Nasta shi Daucã ascultau, minduits, shi mutreau spuza di foc; unlu di nãshi dzãse:
- Eu u aflu trã ghine, cu lirele aeste se-adrãm Stãmãria, bisearica tse nã u arsirã furilji. Tine tsi dzãts?
- Ãnji loashi grailu din gurã, fãrtate! - fatse alant. Ma musheat lucru nu s-poate; ia - tricurã anji di dzãle, sh-hoara nu putu s-u-adarã. Cu amalama al Ververa va s-u-adãrãm cama musheatã di cum nã u alãsarã aushilji.
Stãmãria era, dzãsh, bisearica dit hoarã, di Avdelã, arsã di dushmanji tu 1906; era unã bisearicã - nu s-poate cama musheatã; lucrãtura di vãrache, di la altar, era unã ciudie. Cãtsi u videau, s-njirau di dantelãria finã, sãpatã tu lemnu. Murilji erau zuyrãpsits di mãnã di mastur, ca tots sãmtsãlji erau fãrã cusure; Shi dolji fãrtats. Daucã shi Nasta, s-minduia cum s-u facã cama musheatã, di iu se-aducã icunari, - cãnd manliherile shi sinauerile acãtsarã s-cadã di cãtrã partea iu cãrãulsea Ververa: bam-bum-bam-bum! - se-avdza tufecheaua!
- Aide, fãrtate, cã anjiurdzeashte bãrute! Ai, s-u-angãnãm!
Tse era?
Unã pãganã di arbineshi deade di Ververa, tse si-nsurina pri ciuciula a Urliclui - shi-l bãgarã tu pãtãreauã. Ververa lã u turnã, foclu se-aprinse shi tufechile cãdeau dipriunã: prim-pan-pam-pum!
Doi vulturi lãi si-nvãrteau tu lunjina albastrã a tserlui shi ashtiptau poate vãrã mãrshã, iar cãte un trecãtor tse andzãma tu locurile atseale - ãshi fãtsea crutse shi tritsea nãinte, galbin di fricã. Mashi Ververa s-bãtea shi cãnta:
Patru anji tu ãncljisoare,
Nu ved lunã, nu ved soare...
Shi soarile tsirnea pulbire di hrisafe piste golinji shi pãduri, aclo ãn sus, tu muntile di la Urliclu, munte furescu shi armãnescu.
DIT AÑILjI ATsELjI GREILjI
Era prit anlu 1769, njeadzã-toamna.
Di trei dzãle sh-patru nopts - foclu ardea dipriunã.
Di trei dzãle sh-patru nopts - musheata, avuta, pirifina Voscopole ardea di patrule pãrts. Unã amare di fleacã era cãsãbãlu, caplu a armãniului, prot tu cãsãbadzlji tuts, - Voscopolea cu atseale 13 di njilje di case, cu averile a ljei fãrã numir, cu palãtsle shi grãdinjile a ljei fãrã preaclje - shapte dzãle cale.
Iar limbile di foc, niorlji di fum - s-andãmusea cu atseale tse s-anãltsa di alãvdata Niculitsã, di vãrtoasa Yramoste, ca deadun sã s-ducã-n tser shi sã s-plãngã la Dumnidzãu, trã tse ãshi lo mutrita di pri armãniu shi lu alasã s-chearã.
Di multsã anji nãinte, oaminji arãi ãshi bãgarã urãtã minduire trã Voscopolea. Di multã zãmane - averile a ljei, mushitetsle a ljei vrea elji s-li bagã tru mãnã! Di ergu sh-di ziliu, ni oaspitslji nu lji-acãtsa somnul, nu-lji tsãnea loclu.
Ma, gionjilji a ljei, livendzãlji armãnji - avegljea sh-nãshi. Shi - cu vãrtutea a lor, elji, di multe ori, nu-alãsarã s-calcã shi s-lã-mpradã hoara, cicior di dushman. Tr-atsea lã scoasirã sh-cãntic, cari sh-az tutã dzua-l dzãc:
Voscopolea nu-shi si calcã,
Cã-lji sunt gionjilji mults sh-aleptsã...
Dicãt - di calea aestã, nioaspitslji u plicusirã di toate pãrtsãle, ca mushtile shi ca furnidzle. Lãia cãmpurile shi s-trunduia muntsãlji di aurlãrile a lor. Nilje shi njilje - apitrusea un dupã alantu. Di Dagli shi di Colonjia - dit fundul di Arbinishie, pãnã di ningã amare, iu s-avea sculatã turcamea pãn di un, ca s-u-mpradã shi s-u guleascã.
S-alumtarã gionjilji voscopolenji, tiniri shi aushi - ãshi virsarã sãndzile, iar muljerile, cum dzãtse iar cãnticlu, purtarã fishechi tu pudhyeao, shi tsãnurã cheptu, deadun cu bãrbatslji, ma dushmanjilji era mults: un cãdea - dzatse ãlji loa loclu!
Shi s-freadze giunaticlu voscopolinescu! Din-sus shi dinghios, di la munte shi di la cãmpu arãvuirã nãuntru arnãutsamea ãntreagã. Foc shi fleacã s-arãspãndi piste tut loclu. Ardea avdzãta Academie, tipografia - cum nu-avea altã tu Turchie, avuta Bibliotecã, sculiile shi palãtsile s-fãtsea shcrum shi cinushe. Iar aurlãrile, tufechile, sghicurile a muljerilor, plãngul a ficiorilor - fãtsea s-tsã si parã cã vine bitisita lumiljei.
Tu unã casã ca unã pãlate, la icoana hrisusitã ali Stã-Mãrie, ardea nã candilã. Ningã nãsã shidea ãmproastã, galbinã ca peturlu di tsearã, plãmtã sh-lãcrimatã - Sultana, muljearea tinirã al Chendra Saricã, gione cu numã ãn toatã Voscopolea.
Sultana, cu mãnjile pri cheptu, cu ocljilji la musheata icoanã, s-ãncljina ali Stã-Mãrie s-lji-ascapã bana a bãrbat-sui, care era nafoarã di hoarã - shi, mashi cu doi sots, tsãnea ninga cheptu cu unã surie di arnãuts. Di trei dzãle el nu s-avea turnatã acasã, nu shi-avea acumtinatã caplu pri cãpitinjiu, nu shi-avea vidzutã fumealjea - un ficiuric shi unã featã, cari ca doi anghilji s-tsãnea di poljile a mã-sai shi trimbura ca avyiuliile.
Frãmse dzua, ascãpitã soarle cama ãnyie, - cã nu putea s-veadã sh-nãs ahtare njilã. Ãn tser nu lutsea luna, shi stealile s-avea ascumsã, ma lunjina a fleacãljei lunjina cãsãbãlu - shi cãt puteai s-mutreshti avãrliga di nãs. Era aroshe, fricoasã - aestã lunjinare!
Prit vitsinji, muljeri cu perlji dispultits, bãrbats cu natslji ãn bratsã - fudzea ciushuits, aspãreats. Fudzea, alãga ca chiruts di minte. Iu? Nu shtia nitsi elji! Mutrea mashi s-fugã, s-ascapã di foc, s-ascapã di vãtãmare!
Mashi Sultana nu s-bãtea din loc shi nu-shi scula ocljilji di la icoanã. Ea nu-avdza nitsi zghicurile, ea nu videa nitsi foclu, limbile di fleacã, niorlji di fum. Mintea a ljei, suflitlu a ljei, toatã bana a ljei era diparte, nafoarã di Voscopolea - la Chendra, la vrutlu a ljei bãrbat.
- Stã-Mãrie, aveaglje-l, Stã-Mãrie - adu-nji-l yiu!
Aeste graie lji ishea di tu budzã.
Iar Mitrulu, ficior di tsintsi anji shi Surina - feata cama ãmprustatã, ca di dzatse ani, nu s-dispãrtsa di mama a lor.
Era noaptea tricutã, cãndila lo s-apleacã, - foc shi fleacã anvãrliga casa, ma Sultana nu s-mina di la icoanã.
- Cãndu va s-yinã tata?, ãntribã njiclu Mitru.
Shi tu atsea minutã - bots shi asunãri s-avdzãrã la poartã, zghic shi plãngu pitrundea di nafoarã. S-dishcljise poarta di un cicãlisit, shi ningã scara di marmurã, Sultana cãdzu lishinatã. Ea ãshi vidzu bãrbat-su, shi-lu vidzu Chendra agudit, pliguit trã moarte. Doi sots lu-adutsea di bratsã, iar di nolgica a cheptu-lji fudzea ca izvur sãndzile.
- Mi mãcarã dushmanjilji, muljeare...
Shi-shi bãshe ãnveasta, ãshi strease la inimã dolji scunchi shi - suflitlu ishi dit aestu gione tse s-pãrea cã nu lu acatsã moartea.
Tricu putsãnã oarã - shi alte bots, alte zghiliri, aeste cama vãrtoase, cama ayre, arãsunarã aproape di casã. Era arnãutsilji, era oaminjilji di cari pitricu ahãnts tu eta alantã livendul Chendra Saricã. Tora ma, nu avea elji fricã! Chiru Chendra - chiru giunamea di Voscopole, chirurã atselji tse apãra cãsãbãlu! Tora nu-avea cari s-lã tsãnã calea, cari s-lã sta dinãinte. Shi - acãtsarã si-shi scoatã foclu trã oaminjilji tse lã si vãtãmarã.
Tãljea arnãutsilji - cari s-lã ishea ãn cale, aprindea, - ca s-nu armãnã cheatrã piste cheatrã di tutã Voscopolea!
Ia-lji, s-aproache, agiungu, arãvuescu shi la casa al Chendra - gionile alumtãtor, tes ca nã fidane anamisa di udã. Sultana shi-lji veade. Shi-lji veade cã suntu multsã shi arãi - ca sherchi ãnfãrmãcoshi.
- Tu mãnjile a lor nu mi dau!, dzãse nãsã. Hilji-a njei, sunchilji shi durutslji a njei, - chirdut tatãl, va s-armãnets sh-fãrã mamã! Eu va mi duc la nãs. Pri voi - Dumnidzãu s-v-aiba tu mutrita Lui...
Iar di la gushe ãshi scoase dauã flurii tse ãnyilicea ma multu ca soarle.
- Na-vã cãte unã, s-vã hibã tr-adutsere aminte di la mine, ca sã shtits cã shi voi atsi avut vãrnã-oarã pãrintsã.
Shi, tu oara cãnd arnãutslji frãndzea portsã shi ushe, ca s-intrã ãn casã, Sultana ãshi hipse tu cheptu cutsitlu di la brãulu al Chendra, shi cãdzu moartã ningã nãs.
Arnãutslji intrarã. Elji vidzurã udãlu ãmplin di sãndze, doi pãrintsã vãtãmats shi doi njits tse zghilea shi s-dipira piste trupurile moarte.
Anãltsarã apalile, ca si-lji pitreacã shi pri aeshti la pãrintsãlji a lor; dicãt, njitslji ãlji mutrirã ahãt jilos, ahãt plãngãros - elji era ahãt musheats - cã pãnã shi ininjile di cheatrã, a dushmanjilor, s-muljearã, shi bratsle lã cãdzurã.
Nu-lji tãljearã, ma-lji loarã cu nãshi.
Tricurã de-atumtsea multsã sh-multsã anji. Voscopolea nu s-adrã la loc. Averile chirurã, mushitetsle s-asteasirã. Aclo iu era pãlats, az easte ernjie. Cãsãbãlu muri, - ca s-nu ãnyeadzã altã oarã. Ashi era scriatã: mashi stoguri di chetsri, cãte un arbur pri-aoa sh-pri aclo spun cã tu loclu atsel era vãrnoarã multã aveare, multã banã.
Dzãle-cale diparte di nãsã, pi-arãulu Vardar, easte un cãsãbã, Velescu, tu cari fudzirã multsã voscopoleanji. Aclo ãshi vindecarã arãnjile, ãshi plãnsirã mortsãlji shi doxã chirutã, sh-bãgarã si-shi facã nao nicuchiratã. Tu putsãn chiro - elji si-mprustarã, acãtsarã noi thimealji.
Shi-ashi - unã searã di toamnã, tot di toamnã - ca tru 1769, cãndu fu aspartã trã totãna Voscopolea - doi cãlãtori intra Velescu. Avea ãntunicatã ghine, cãdea nã ploaie arcuroasã, tse ti pitrunde pãn’ di os, iar negurile era dipuse pãnã pri loc.
Cãlãtorilji imna tãcuts, niurats.
- Iu sheade Gheorghi al Munda - ãntribarã elji nã muljeare tse lã ishi ãn cale.
- Ia, tu casa tsea di na-ndreapta.
Cãlãtorilji intrã pit poartã, discalicã, tu ubor Gheorghi lji-ashteaptã cu haraua tu inimã shi cu arãslu pri budze, - fãrã s-lji cunoascã dip, cari suntu, fãrã sã shtibã di iu shi trã tse yin.
La vatrã, ningã foclu tse arãspãndea unã cãldurã mare shi arushea mururile cu fleaca a lui, - Gheorghi ãnvitsã ca un di dolji cãlãtori, atsel cama tricutlu, ma sh-cama pripsitlu, om ca di 40 de-anji, cu ocljiul mare, cu sufrãntseaua mãrdzilatã, era Mitru, armãn shi pãrmãteftu tu Anadolie, cu cari nãs avu s-facã multu lucru, fãrã si s-veadã shi s-cunoascã.
- Shi cum di v-aflat s-bãnats tu Anadolie?, ãntribã tsal Gheorghi - nã muljeare tricutã, ma cari s-cunushtea cã tu njeatile a ljei lipsea s-avea sitsiratã inima la mults gionji.
- Putsãnji au pãtsãtã ca mine - acãtsã sã spunã Mitrulu, shi un nod ãlji si featse tu grumadzu, iar ocljilji lji si umplurã di lãcrinji. Shi eu singur mi thãmãsescu cum armash yiu shi bãnedz pãnã az tutã dzua!
Eu - oaspitslji-a mei, tsãn minte ca din yis cãndu s-arse Voscopolea, hoara a mea. Aclo ãnji si vãtãmarã pãrintsãlji. Mi loarã nãscãntsã arnãuts. Trei ani bãnjai tu horile di Colonjia, iu mi bãgarã s-pascu vãtsle. Mi hrãnirã mashi cu pãne di misur, - mine, cari acasã, pãnã shi-a prãvdzãlor lã dãdeam di grãn. De-aclo, domnu-njiu mi vindu la un beu, cari mi duse tu Muzãchie. Cãndu agiumshu ficior di 15 anji, pãshteam aclo nã irghilie di iape.
Cãte am pãtsãtã aclo, cãte arale am traptã - nu si spun cu spunearea!
Dipreapoia, nu shtiu trã tse lucru, beulu njearse ãn Pole shi mi lo cu nãs. Aclo mi featse hare a unui oaspe, care mi lo tu Anadolie. S-tihisi - noulu domnu - s-hibã om cu suflit. El nji-avu cãshtigã - mi bãgã pri tehne, iar cãndu agiumshu tinir di 20 anji, ãnji deade bunji pãradz - shi mi-acãtsai di lucru singur.
Cu numa al Dumnidzãu shi cu ãndriptatea - nu chirui. Az un, mãne doi, putsãn cãte putsãn me-aduse pri aradã Atsel de-analtu. Astãdz, pot ca s-dzãc cã am sh-eu nã bucatã di pãne, sh-cã va s-alas tsiva la fumealje, ca s-nu-armãnã pri tu cãljiuri dupã moartea-nji, shi s-nu mi blastimã!
Cãlãtorlu Mitru spunea nãinte - cãte cunuscu tu banã, ma cathe grai de-a lui pitrundea tu inima ali tsal Gheorghi ca nã penurã arushitã ãn foc. Ea nu-shi loa ocljilji di pri nãs dicãt ca si-shi ashteargã lãcrinjile, tse nu putea si shã le-acumtinã. Cã sh-nãsã, mãrata, era voscopoleanã, cã shi pãrintsãlji a ljei s-vãtãmarã aclo. Sh-nãsã tsãnea ghine minte - cum lu adusirã tatã-su, vãtãmat, noaptea, cum mã-sa si pitrumse singurã cu cutsutlu. Shi apoia cãte arale shi fãrmatse cunuscu nãsã - nu era nitsi ma njits, nitsi ma putsãne de-a oaspelui tse lã vine tora prota oarã ãn casã.
Ca trã ciudie sh-nãsã di la moarte!
- Shi nu tsãnji minte cum ãlji cljima pãrintsãlji a tãi?, ãntribã ea pri Mitrul.
- Nu, cã eram njic, ficior di tsintsi anji, shi agãrshii. Ahãt shtiu mashi, cã aveam sh-eu unã sorã, ma - tse s-featse, iu s-aflã, bãneadzã icã muri, pãnã tora nu am avdzãtã... Di iu s-avdu? Ea lo unã cale, eu - altã...
- Sh-nu ts-armase vãrnu semnu di la nãshi?
- Ia, dzãse nãs, am unã flurie - spindzuratã di sãhate.
La aeste zboarã, muljearea arsãri - ca mushcatã di shearpe. Vru s-ljea fluria tu mãnã, ma mãna lji trimbura, fatsa-lji si featse galbinã ca tseara, apoi a albã ca cartea.
- Ah, Mitru - fratile a njeu!
Ahãt putu s-dzãcã nãsã, sh-cãdzu lishinatã, ca aguditã di sfulgu.
Ashi era, cum dzãse ea. Oaspele, care ãshi spuse ahãte pãtsãri, era Mitru, ficiorlu al Chendra Saricã shi ali Sultane, iar nãsã era Surina, sora a lui.
Dinintea lor lã murirã pãrintsãlji, iar elji furã arãchits di arnãuts shi dushi - fratle tu un loc, sora tu altu, sh-tora - dupa 40 di anji, se-afla iarã.
Mãratslji di armãnji - tsi anji grei au tricutã!
KIR DIMARHUL DI ARMIRO
Atselji tse se-au dusã Armiro, tu Thisãlie, spun cã la mardzinea aestui cãsãbã easte nã gimie adratã di multã zãmane. Minareea gimiiljei easte multu analtã shi di pri nãsã s-veade cãtrã-n sus tut cãmpul din Thisãlie, iar cãtrã-nghios - muntsãlji di Agrafa sh-di Atica.
Cu putsãnji meshi nãinte ca se-acatsã polimlu di la 1897, tr-aestã minaree eara mare-ncãceare tu mingilizea di Armiro. Nãscãntsã dzãtsea cã lipseashte s-iu surpã, altsã minduia cã-i ghine si-u-alasã, cã - tse shtii? - poate s-lipseascã tu unã oarã urutã. Cu aeshti tsãnea shi Kir Dimarhul, - gugiabashlu, cum va-lji dzãtsem noi
Stãmãnji shi meshi ãntredz si-ncãcearã tr-aestu lucru, ma tut unã cãrare nu putu si-lji si da, cã la armirots - di la dzãcã pãn’ la faptã easte diparte, ca di la loc pãnã la tser. Ashi easte: oaminjilji cari zburãscu multe - fac putsãne, i nu fac tsiva di cu tot.
Shi - vrea si zbureascã sh-vrea si s-ãncace cari-shti nica cãts meshi, ciorbagiadzlji di Armiro, ma agiumse polimlu di la ’97, cari lã tãlje tutã orixea.
Ninga niplãscãnitã ãntãnjea tufeche shi nianjiurdzitã bãrutea, lã si pãrea a armirotslor cã lipseashte - mashi s-va shi se-aibã cicioare sãnãtoase - ca se-agiungã trãshi ãn Pole. Nu-i zborlu cã mults agiumsirã, - mashi cã s-dusirã-n Pole ligats sh-fãrã ca s-va; iar cicioarle le-avurã bune shi sãnãtoase, - ma trã fugã nãpoi, cã trã nãinte calea eara acãtsatã di turts, shi-apoia nitsi cã u shtia ahãt ghine, ashi cã - Dumnidzã s-n-ascapã! - putea s-chearã tsiva pri tu pãdurle ãmpline di ayrinji, shi-apoia tse lã si fãtsea hala!
Tr-atsea, ca oaminji cu minte cum furã di totna, cãndu vidzurã cã turtsãlji nu vor s-facã shicaie, ma trag tu carne, armirotslji ãshi dzisirã: „Macã-i ashi, - noi shtim shi-aljiumtrea!“ Shi, ca s-lã hibã ma lishor shi s-nu si ãncheadicã tsiva tu-alãgare, stratiotslji s-lishurarã di greatsa tse purta, - arcarã tufechi, cordzã shi-alte ahtãri lucre nilipsite, shi-apoia - aoa! fac sotslji, - acatsã-lji ma s-hii gione...
Turtsãlji ãshi mutrea lucrulu a lor: azi Tãrnuva, mãne Larisa, alantã dzuã Trãcol, apoi Fersala, Vilishtin, Domoco... Tute atseale tse aspunea armirotslji cã nu pot s-li surpã topile di piste tut loclu - li loa turtsãlji, cum s-loa unã-oarã Ierihonlu, mashi cu cãntitse sh-cu shuirãri.
Cãndu yineà aeste hãbãri Armiro a armirotslor lã tritsea ca un her aratse tu inimã shi, dzuã-noapte - tut pi heavrã sh-trimburare se-afla maratslji di oaminji. Agãrshirã ãncãcerle, mingilizea se-asparse, sh-tuts tora eara pri unã minte: s-fugã cãtrã iu s-lã veadã ocljilji, - s-fugã Athina, Piloponis, tu nisii, bre sh-naparte di-amare ma s-hibã zore, mashi s-nu avdã tochile sh-tufechile, cã lã loa urecljile, nu altã!
Cã turtsãlji vrea-l ljea cãsãbãlu, cã vrea s-facã domnji pri casile a lor, - tute halale s-lã hibã. More, ca s-vrea si-l ljea cu bunlu, lã dãdea oaminjilji sh-cãte unã pishcheshe! Ma, frica eara aestã: nacã yin turtsãlji fãrã s-lji veadã, fãrã s-lji-aducheascã? Nacã intrã tsiva di napandica sh-lji aflã pri tuts nãuntru? Cumu s-facã si shtibã cãndu va se-aproache turtsãli, ca si-shi ljea pãltãrile fãrã s-patã tsiva?
Atumtsea shi-adusirã aminte di minareea di la mardzinea a cãsãbãlui. Shi, duchirã cã ghine gri Kir Dimarhul, cãndu dzãse s-nu u aspargã, cã poate s-lipseascã ti unã oarã urutã. Mashi minareea putea s-lji-ascapã tora. Shi-apoia - dzãtsets cã nu vrea bãsheare tu frunte Dimarhul!
Shi-ashi, gionjilji di Armiro apufãsirã ca, di cathe dzuã, un di nãshi si se-alinã pri minaree, sh-de-aclo s-mutreascã di tute pãrtsãle. Cãt va s-veadã cã da cap turtsãlji, el s-da unã boatse, shi-atumtsea, tuts si-u-anganã cãtrã iu s-poatã.
Cãt tr-aestu lucru, cama bun om di dimarhul - nitsi cã putea si se-aflã. El, ca pãrinte al cãsãbãlui, lipsea tora si-shi ascapã fumealjea di la chirire. Apoia s-tihisi cã avea oclji bunji shi unã boatse di... Unã boatse di tse vrets voi, - eu dzãc mashi cã eara multu vãrtoasã shi sãnãtoasã aestã boatse!
Shi, ia-l maratlu di dimarhu, ninga niapiritã ghine, cã se-alinã pi minaree shi - cu ocljilji cãtrã-n sus, di iu se-ashtipta turtsãlji, mutreashte di cu dimineatsa pãnã seara, naca s-ved di iuva. Tricu unã, tricurã doauã, tricurã trei dzãle - sh-tut amãna turtsãlji s-yinã.
Eara veara. Soarle ardea di tuchea. Lailu dimarhu anuta tu sudori shi-lji se-avea friptã caplu, ma tut shidea shi-arãvda. Mashi cãte vãrnã oarã lji se-aura shi-a lui shi dzãtsea: „Uf! - tse nu yin unã oarã sh-turtsãlji aeshti, s-me-ascapã!“
Tricurã shi-alte dzãle, sh-cãndu - ca dupã vãrnã stãmãnã, na!: dimarhul andzãreashte, cãtrã partea din sus, ca un nior di pulbire. Dishcljide ocljilji ma mãri, ciuleashte urecljile ma ghine shi - sta, fãrã si s-minã! Dupã putsãnã oarã, el avde ca bots di oaminji, ca vrondu di tufechi, apoia - cu cãt se-apruchea pulbirea, el putu s-veadã shi flãmuri aroshe shi fesuri, putu s-aducheascã sh-cã oaminjilji yin cãvalã, avdzã curat plãscãnirle di tufechi, bre - pãnã sh-cãntitse putu se-avdã ghine.
„Turchi erhonde!“ („Yin turtsãlji!“) - strigã nãs atumtsea, di s-trunduirã muntsãlji sh-vãljiurle, shi nica nibitisit ghine zborlu - s-dipuse tr-oarã, ca s-nu tsiva di-armãne ma nãpoi de-alantsã.
„Turchi erhonde!“ La aestã strigare, njilji shi njilji di oaminji alãga tu tute pãrtsãle, canda lji-avina dratslji dinãpoi. La aestã strigare - stratiotslji shi-alãsarã tufechile shi cordzãle, bãrbatslji shi-agãrshirã muljerle, pãrintsãlji - fumealjea. Cari disviscuts, cari discultsã, cari cu caplu gol - fudzea tuts, di s-pãrea cã au areapite la cicioare, nu altã!
Pãnã s-dzãts tsintsi - cicior di armirot nu-armase Armiro! Iar turtsãlji yinea unã-unã... Tufechile arãsuna, cãntitsle se-avdza...
Ia-lji... se-aproache, sh-dupã putsãnã oarã, intrã Armiro. Ma - thamã sh-ciudie! Elji nu eara turts, elji nu eara dushmanilji di cari s-cutrimburarã ahãt multu gionjilji di Armiro!
Tse eara atumtsea? - S-vã spun, ca si shtits. Eara unã numtã di armãnji-fãrshirots, tse yinea Armiro ca s-ljea niveasta, iar dzua tse s-featsirã aeste - s-tihisi s-hibã dumãnicã. Dupã adetea lor, fãrshirotslji yinea ãncalar, cu flãmburi aroshe, shi aruca tufechi. Ashi cã, di numtarlji fãrshirots se-aspãre stratolu, se-aspãrearã tuts armirotslji di Armiro - di nu shtia cãtrã iu si-u ljea...
Lipsi ca s-treacã nãscãnte dzãle, pãnã ca si s-achicãseascã lucrulu shi si s-toarnã iarã cathe-un acasã, tuts atselji tse se-aspusirã ahãt gionji la fugã.
Iarã acãtsã si s-alinã dimarhul pri minaree shi si s-tucheascã tu soarle di vearã di Thisãlie. Ma ca s-nu-lji si parã shi-altã oarã armãnjilji - turts, di calea aestã lji si deade sh-un agiutor, cã - de!, cãt tse s-hibã, patru oclji ved cama ghine di doi.
Ashi ãlji yinea ma lishor shi-a dimarhlui, cã avea maratlu di om cu cari se-alãxeascã un zbor - dzua di un an!
Dicãt tora nu fu lipsitã ca si s-pidhipseascã multu. Turtsãlji, adevãratslji turts, vrurã poate s-lã facã nã buneatsã shi s-lji-ascapã di-ahãtã pidhipsire. Tr-atsea, se-ayunisirã s-yinã Armiro shi si-l ljea cãsãbãlu!
CURCUSURA
Canda-i azi. Tse ghine nji-aduc aminte! Tricurã anji mults - shi nãpoi nu pot s-u-agãrshescu muma. Di multe ori, tru noptsãle di iarnã, cãndu vimtul aurlã nãfoarã, tes tu pat, mi shuts tu doagã, ãncljid ocljilji shi - cu mintea la bana di unoarã, la bana di ficior, ved ca dinintea mea pri ljirtata di mumã, cum mina caplu, cum s-dipune, s-nãireashte, si vãryeashte cu niveastile.
De - lai mumã! Unã era ãn hoarã. Curcusura - pi numa-lji.
Tse njeatã avea tru tinireatsã - nu shtiu; cã eu nji-u thimisescu mashi moashe, unã moashe multu tricutã.
Era analtã mashi cãt un fãltar, cu un cãsor, ca gljem, pi schinare, cu unã pishchire mare-mare ãn cap; ãnviscutã tu tsipune di iarnã, cu saricã prisuprã, cu unã curauã di mesi, largã cãt palma - di tsi si pãrea cã i bãgatã maia tutã nuntru, iar di curauã spindzura, ligatã, unã cãsturã, dints faptã, sh-veaclje, di cãndu s-aprease eta; tru cicioare - nishte tsãruhi mãri shi greale, di tsi si pãrea cã, tu imnare, nãse u trag muma!
Cãndu u videai prota oarã, tsã yinea s-ti cãhteshti de-arãs.
Fatsa lji si avea faptã sufre-sufre, iar ãn gurã - vãrnu dinte!
Am narea? U avea cãt unã pãtlãgeanã shi, di sibepea a l-ei - cãts cãvgadz, cãte bãteri nu are faptã nãsã la shoput, cu atseale tsi lji dzãtsea cã are... nãri ca di cireap. S-avea ãncãceatã tu tinireatsã cu unã vitsinã a ljei, shi - patrudzãts de-anji nu si zburãrã! S-lji dzãcã ali Curcusuri - cã sum narea aljei pot s-amiridzã sheapte turme di oi?!
Canda Dumnidzãu u avea cruitã trã peza lumiljei shi ta si-shi treacã linivoshlji oara cu nãsã-n gurã.
Shi - bãnã ahãt multu moashea, cã tsi si pãrea cã nu shi-u-are tra s-moarã. Tush canda moartea ãshi fãtsea inate cu nãsã, nu vrea s-u ljea - trã hazea lumiljei.
Cãndu u ãntriba vãrnu - cãts anji are, ea dzãtsea: ãntribats nuclu dit ubor, cã tatã-njiu-l siminã ãn dzua tse mi feciu mine. Sh-tse nuc era atsel! Analtu shi gros - di tsã pãrea cã are njilje di anji, ma cu tute aeste, cãnd muri Curcusura nu avea umplutã ghine unã sutã shi yinyitsli di-anji...
Pãnã ãshi muri, muma nu shtiu tse va s-dzãcã s-cadã di cicioare. Cu un shcop tu mãnã, aplicatã shi anarga-anarga - nu s-fãtsea s-lipseascã unã marts din pãzare. Sh-u avea cã nu va s-facã pãzarea, ca s-nu iasã nãsã.
Era, unoarã, nã dzuã di pãzare. Muma - s-turnã dit cirshie ca tru oara cãndu s-ameasticã noaptea cu dzua. Noi, nipotslji u ashtiptam hãrhochi pri praglu di ushe, - cã nu s-turna ea acasã fãrã tsiva mushutets! Cum intrã ãn casã, nã himusim tuts cãtrã nãsã - shi nu eram putsãnji, ca vãrã patrusprãdzatse... Un u trãdzea di trastru, altu di mãnã, altu di poalã, altu vrea si-lji bagã mãna-n gepe, shi - ca di la pãtidzãre, strigam tots: „Sh-a njia, mumã, sh-a njia!“
Shi, muma shidzu ningã vatrã. Foclu ardea, un foc armãnescu tse dugurea di aoa sh-nã oarã cale!
Nã featsim aroatã deavãrliga di nãsã, sh-ea - cu boatsea a ljei, tse pãrea ca di ficiurie, nã dzãse: „Stats, lai, cã mi-apitrusit!“ - iar din gepe scoase ca unã shimie di alune. Lji bãsheam mãna tuts, sh-ea - unã cãte unã, nã ãmpãrtsã tute alunile, sh-cum noi fãtseam lavã sh-nã ãncãceam, cã taha unlu lo alunã ma mare de-alantu, unã di nurãri, tsi s-afla fatsã, dzãse: „Cum nu tsã angreacã, lea dado, di ti ãncaci cu ficiorlji!“
Aestã ashteaptã moasha, ca si strigã shi si s-ãncace apoia cu sãhãtsle; cã nu au arshine, cã sta cu mãnjile-n poalã sh-cu ciciorele tu cinushe, cã suntu di cãile s-lã da nãsã apã ãn gurã, cã tu chirolu aljei lumea era altã turlie, ãnveastile nu-aveau gurã dinintea soacriljei, cã sheapte anji di dzãle - nãsã nu zburã cu bãrbat-su nintea sucrimiljei, iar tinirile di tora zburãscu sh-isusite!
Alteori nu bitisea cu gura - pãnã nu fudzea tuts di ningã nãsã, - canda lu-avina cãvgãlu cu tseara, cã un zbor u astãljea, sh-ahãt agiundzea.
Ma, di calea aestã - nu agiumse pãnã aclo. Dupã tse gri - cãte gri, s-turnã cãtrã nora atsea cama njica shi-lji dzãse:
- Tse stai ashi, tine? Ia adu tortul atsel aroshlu shi druga aoa, cã ficiorlji vor martsu, ti agãrshishi cã mãne-i martsul? „Martsu, martsu vrem!“ - strigãm noi, tuts - shi, tr-oarã, muma shutsã un hir lungu, fatse martsul, numirã cãts him, shi dit unã cutie rudzinatã scoase nishte pãrãdzits cu guvã, lji ãmbãirã cãte un tru martsu shi nã li tricu la tuts di gushe. Apoia nã ligã martsu sh-la mãnã, sh-la cicior.
- S-nu v-arãdets di scutets martsul - nã dzãse nãsã - cã dats giuvape! Atsel di digushe vã-l bãgai tra s-nu vã lãeascã soarle, atsel di la mãnã - ca s-nu vã sirpicats, iar atsel di la cicior - s-nu vã ãnchidicats noaptea pi tu cãljiuri, cãndu imnats tu ãntunearic. Dupã noauã dzãle, va s-agiungã lãndurile cu liliotslji, va s-vã li scotã atumtsea, shi va li bãgãm pri nuc, s-li ljea lãndãrushile, iar voi va s-lã cãntats:
Lãndãrushe, fachicushe,
Dã-nji niheamã sãnãtate -
S-nji bãneadzã dada sh-tate,
Sora meauã, cu tut frate;
Sh-va di tuts tu viaete,
S-nji-aduts misur sh-birichete!
Iar voi, featile - si strigats: „lãndãrushe, fachicushe, aripitle a tale - mãnjile a meale“ - ca s-vã fugã lucrulu shi s-vã gioacã mãnjile, ca aripile a lãnduriljei. Tsãnets cãte unã coarnã uscatã! Mãne dimineatsa, agiune, s-u angljitats cu un nod di apã, ca Dumnidzãu s-vã dã sãnãtate, iar voi - loatile di vimtu, s-vã loats mãne furca cu caer albu, ca lucrile s-vã njeargã ambar, s-avets inima hãrioasã, albã ca un caer! S-nu bãgats mãna pri ac, ta s-vã ljea zaljea. Ca s-ãntsãpats cu aclu, va-nji si sirpicheadzã tutiputa, nu va putem si sculãm caplu di lãngori, mushcãri di inimã, ãntsãpãturi pri mãnji shi prit cicioare va s-avem tut anlu! Sh-borge s-nu plãtits mãne, cã tut anlu pri platã va s-v-aflats!
Lale Teja, ca apus-apus di iu era tes, greashte:
- Ore, mamo, alasã-le atseale, ma - ashi s-tsam urãciunea - spune, ca s-avdã sh-nipotslji, cãtse are lãndura coada ca di foarticã, sh-cãtse sh-adarã cuibul prit case, shi-are shi ghiurdane di gushe?
Ahtãri ãntribãri u arãsea mult - ljirtata di mumã. Ãshi acãtsã, di cara, narea - cu daule mãnji, semnu cã easte cu chefe, shi nã spuse pãrãmithlu aestu:
„Era unãoarã un bãrbat, ca di ilichie niheamã tricutã, - ia, ca mine s-dzãtsem, di vãrnã tsindzãts de-anji... (Cu tutã cã avea aprucheatã suta sh-yinyits - vãrnã-oarã Curcusura nu s-fãtsea ma mare di tsindzãts de-ani!) Shi - omlu aestu avea trei feate, tute tu ilichie shi vãrnã nu sh-era mãrtatã. Eeee... ghine ma, vinje oara sh-chirolu ca amirãlu s-lu acljeamã sh-pri tatãl a featilor tru aschere, cã s-fãtsea polim. Ma, maratlu di om - lji vinjea s-glãreascã anda s-minduia cum s-alasã acasã featile singure. Trã atsea cãdzu pri mare cripare, shi tutã dzua stãtea ãnvirinat.
Unã dimineatsã, feata atsea ma marea intrã tu oda a tatã-sui, shi cãndu-l vidzu nãrãit di plãngu, ãlji dzãse:
- Tse ai, tatã, di plãndzi, nu-nji aspunji shi-a nia?
- Tse s-nu plãngu, lea hilje! Amirãlu mi acljeamã tru-aschere, la polim, sh-cum va s-v-alas voi singure?
- Aaa... Trã aestã plãndzi, tatã!... Eu dzãtseam cã aveai gaileie s-nji-adari prica shi s-mi mãrits cãt ma tr-oarã, sh-tine ti minduieshti la lucri dip chirute!
Altã dimineatsã s-duse feata atsea nolgicana la tatã-su, sh-cum aflã sh-nãsã trã tse s-plãndzea el, lji dzãse sh-ea zboarile a sor-sai ma marea.
Duse ma nãpoi sh-njica featã, shi-lji dzãse:
- Cãtse, tatã, tut uhtedz, plãndzã shi stai ãnvirinat? Spune-nji shi a njia, nacã aflãm vãrnã cearei, ca s-tsã treacã dorlu tsi ti arde!
- Tse s-tsã spun, hilje-mea... Ñi-easte fricã s-nu mi paraljeai sh-tine, ca surãrile a tale, ma... cu tutã aestã, s-tsã spun: ia, amirãlu va s-mi dispartsã di casa mea, di fumealjea mea, shi s-mi pitreacã tu polim.
- Trã aestã ti jileshti? - lji dzãse feata. Ñergu mine tu loclu a tãu!
Di harauã, tatã-su u bãshe pi frãmte, apoia u ãndreapse, ãlji tãlje perlu, lji bãgã stranje ficiureshti, shi - pri un cal tse mãca niori, feata fudzi a doua-dz de-acasã.
Cãndu s-dispãrtsãrã, tatãl a featiljei scoase trei peri di barbã shi ãlji arucã dupã featã. Iar perlji - s-featsirã cãtsilushi shi s-loarã dupã calu a featiljei...
Shi-agiumse feata tu stranje di ficior, la palatea amirãlui, iu tots s-ciudisirã di mushiteatsa aestui nou ascherli. Mashi ficiorlu a amirãlui, di oara tse u vidzu - aduchi cã i featã, njearse la mã-sa, la amirãroanjea, shi-lji dzãse:
- Mamã, noulu ascherli easte featã, nu i ficior!
- Nu, hiljiu - ma, cara s-vrei s-ti umplji, dutsets-vã-n cirshie deadun, shi - ca s-tragã la neale, la veri, la ghiurdãnji sh-la biligichi, easte featã, iar ca s-tragã la tufechi, la rivolveri, la cutsute - easte ficior.
Cãtsilushilji, cari era aclo, avdzãrã zboarle aeste, shi s-dusirã di-lji spuserã a featiljei. Tr-atsea, cãndu nãsã ishi ãn cirshie cu ficiorlu di amirã, sh-vru ficiorlu s-tragã la giuvaergi, ãlji dzãse:
- Tse, muljeri him noi? Ai la arme - cã eale suntu ti bãrbats ca noi!
Seara s-turnarã acasã, shi cãndu ficiorlu de-amirã lji spuse a mã-sai cã noulu ascherli trapse la arme, amirãroanjea dzãse:
- Vedz cã duchii mine cã easte ficior? Ma, cara s-vrei s-aflji nica ma ghine, dutsets-vã di vã culcats tu iarbã vearde, sum fag. Dimneatsa, cãndu va s-vã sculats, la tine va s-hibã aroauã loclu, iarba - vearde, iar la nãs, ca s-hibã featã, va s-mãrãnyipseascã shi va s-ãngãlbineascã iarba.
Cãtsilushlji iar avdzirã shi iar s-dusirã di-lji spusirã a featiljei, shi - piste noapte, cãnd ficiorlu de-amirã sh-noulu ascherli durnjeau, cãtsilushilji purtarã apã-n gurã, di adãparã iarba, ashi cã, dimneatsa, loclu a featiljei era ma vearde, ma cu aroauã dicãt a ficiorlui, cari di sibepea aestã va s-cripa di inate.
Ñearsirã tu polim, s-bãturã cu dushmanlu, feata featse multe giunets, tru sone azvinsirã.
Cãndu, sãlghitã dit aschere, feata fudzea tr-acasã, ficiorlu di amirã u pitricu diparte, pãnã la un arãu. Cãt s-arucã dinaparte, feata lji strigã: „Featã nji-eram, featã mi tornu!“
Ficiorlu di amirã mutrea dupã nãsã - cu multã sivdaie, shi cãndu ãshi turnã feata fatsa cãtrã nãs nica unã oarã, el trapse cu nelu a lui shi-u agudi pi cãrinte. Dintile agudit - s-featse de-asime, shi lucrulu aestu lu shtia ficiorlu di amirã! Cãndu s-turnã acasã, lji spuse a mãsa-i.
Di dzua atsea, ficiorlu di amirã u avea mintea tut la featã-ascherli, sh-ca s-poatã s-u aflã, s-featse ca tsiritor, bãgã stranje veclje, arupte, dispiticate, lo unã tisagã cu cãrushe, s-alagã di hoarã-hoarã.
Ashi agiumse ficiorlu de-amirã sh-tu hoara featiljei. Duse el tu uborlu a ljei, shi strigã: „Aide, fuse, fuse, fuse, bune...“ La zboarile aeste, feata scoase caplu pri tu pingere. Ficiorlu u vidzu, shi - dupã dinte, u cunuscu.
Lo feata fuse, ma - tru oara tse-lji misura meljilu, - cã mashi cu meljiu vindea fuse el, nu shtiu cum s-featse shi meljilu s-virsã. Ficiorlu acãtsã s-lu adunã di gãrnuts, ca s-treacã oara...
- Na altu, shi-alasã-l atsel tu gãljinji, lji dzãse tsiniva.
- Aestu-nji fu tihea, va-nji lu adun!, nu vru el.
Cu ashi, cu ashi - lu acãtsã noaptea. Iu s-ducã? Cã hane, vedz cã nu avea tu hoara atsea. Lji featse arigeaie a tatãlui a featiljei, s-lu alasã s-doarmã aclo. Shi - lu alãsã. Sh-di bun tse era, nicuchirlu a casiljei lu bãgã s-doarmã ãn casã, tu cohe.
Cãndu si culcã, „fusarlu“ vidzu cã feata doarme tru unã sfinduche iu u ãncljidea tatã-su. Shi, njeadzã-noptsã - cãndu tuts durnjea, si sculã, arucã tsarã di mortu piste tuts din casã, ca s-nu si dishteaptã ayonjea, lo sfinduchea cu feata di anumirea sh-fudz, fudz - ca puiljilu!
Cãndu agiumsirã aproape di palatea amirãlui, feata s-dishtiptã shi avdzã cucotslji cum cãnta. Ea nu shtia iu s-aflã, sh-gri di trei ori: „Tatã, tatã! Canda cãntã cucotslji a amirãlui, canda n-aflãm la palatea lui!“
- Aclo va s-intrãm tora, - lji-u turnã ficiorlu de-amirã.
Cãndu avdzã feata boatsea aestã, aduchi iu s-aflã, s-nãiri multu cã u furarã di la tatã-su, shi s-giurã ca - trei anji s-nu scoatã zbor din gurã!
U scoasirã dit sfinduche, u ãnviscurã tu stranje amirãreshti, shi cãndu u vidzu ficiorlu di amirã - armase ca glar dupã mushiteatsa a ljei, ma - tse u vrei, cã era mutã, shi - cum putea el s-ljea nã ãnveastã fãrã limbã?
Tricurã aproape trei anji. Tse nu-lji featsirã, si zburascã, ma feata - tsiva-ici, mutã - sh-bitisitã!
Vidzurã tse vidzurã shi-u featsirã apoia ca huzmichearã, shi lji dãdea multã zore.
Ficiorlu di amirã nu putea s-amãnã ninsurat. Pãnã ma nãpoi lu cãndisirã s-ljea altã. Tse s-facã? S-isusi, sh-tora apãrnjirã numta! Ma, cãt multu u vrea ma ninte pri feata furatã - ahãt nu u vrea s-u veadã tora! Ca s-u chearã, u pitricurã s-ljea aluat di la lamnje, tra s-fãrmitã pãne trã numtã.
Marata di featã ãnchisi, ma cum si s-ducã ea, cã nimãcatã shtia cã nu ascapã! Tr-atsea, ãn cale - shidzu tu un loc sh-plãndzea, plãndzea di ti curma njila.
Ali mire lji si featse njilã mare. Ishi la featã, ca muljeare, shi-lji dzãse:
- Tse plãndz, lea featã?
- Tse s-nu plãngu, tetã! Cã mi pitrec la lamnjea, s-ljeau aluat!
- Nu te-aspare, - lji-u toarnã mira! Du-te, cã nu va pats tsiva. Ma, cãndu va ti aprochi di casa lamnjiljei, va s-vedz un mer anvãrligat di schinji. Tine curã-l di schinji sh-apoia ljea un mer, ca s-vrei s-mãtsi.
Ma-nclo va s-aflji un yumar, cari tu loc di palje - are oase dinainte, sh-un cãne care - tu loc di oase, are palje dinainte. Tinea ljea oasile di la yumar, arucã-le la cãne, shi paljile di la cãne bagã-le la yumar. Sh-nica unã: la poarta casiljei ali lamnje easte nã fãntãnã nicuratã di vãrnã oarã, ãmplinã di jegne. Tine curã-o ghine, musheat, bea apã shi intrã apoia fãrã fricã la lamnjea.
Feata featse cum u ãnvitsã mira, intrã la lamnje shi-lji dzãse:
- Bunã dzua, tetã! Nu-nji dai niheamã aluat, cã va amirãlu s-fãrmitã pãne trã numta a hilji-sui?
- Dipuni-te, hiljea mea, ãnghios tu tsilar sh-ljea-l!
Feata s-dipuse, lo aluatlu shi nu s-turnã pri la lamnje nitsi s-lji alasã sãnãtate, cã shtia tse u ashteaptã - ma, dit tsilar, tu ubor, shi - afoarã din casã!
Lamnjea, cari shi struxea dintsãlji ta s-u mãcã, ma vidzu di la pingeri cã feata fudzi, s-lo dupã nãsã. Cãndu feata agiumse la fãntãnã, lamnjea strigã: „Fãntãnã, acatsã-u!“ Ghine ma - fãntãna-lji dzãse: „Tine, lamnje, arucai cuprii tu mine, sh-mi alãsai ãmplinã di jegne, iar nãsã - feata, mi curã shi biu apã dit mine! Acatsã-u tine, ca s-vrei!“
Tricu sh-pi la cãne, feata. „Acatsã-u, cãne!“, strigã lamnjea. „Cum di nu...“ dzãse aestu, „tine nji arucai palje, ma feata nji deade oase!“ Tricu sh-pi la yumar. „Acatsã-u!“ - dzãse lamnjea. „Cum di nu...“ - lji-u turnã s-yumarlu. „Tine-nji dãdeai s-mãc oase, ea nji-arucã palje!“ Tricu pi la mer: „Acatsã-u, mer!“ - dzãse lamnjea. Ma, merlu: „Cum di nu! Tine mi alãsai s-mi ãncalic schinjilji, sh-feata aestã tricu pri aoa, sh-lji curã!“
Cu aeste, feata ascãpã di lamnje shi - tuts di casa amirãlui s-ciudisirã, cum putu nãsã s-aducã aluat di la lamnje shi s-ascapã nimãcatã!
Ca s-lji da greatsã mare, ficiorlu di amirã ãlji cãftã - chiro di iarnã - s-arneascã tutã calea, di la nãs pãnã la casa ãnveastiljei, shi di unã parte sh-di alantã s-aibã mashi meri sh-altsã arburi musheats!
Feata acãtsã iarã s-plãngã. Mira lji ishi diznou shi-lji dzãse:
- Tine, feata mea, ascundi-te astã searã, cã piste noapte va tragã un vimtu ahãt zurlu - tsi va asparã lumea: arborilji va hibã minats dit loc, calea pri iu va s-treacã mãne atselji cu numta, va hibã curatã-yilie, iar di unã parte sh-di alantã va s-aibã arburi multu musheats.
S-ciudisirã shi sãrmãnitslji di-atsea tse vidzurã dimneatsa! Calea - di la niveasta la yrambolu, era ca unã grãdinã dit paradhis!
Aficiorlui diamirã - nica ma multã inate ãlji vinje, shi-lji dzãse:
- S-aruvinji calea, di la mine pãnã la socru-njiu, cu apã purtatã tu tsir!
Ishi iarã corba di featã nafoarã, shi s-tuchi tu plãngu! Shi iarã lji si spuse mira:
- Tse, lea feata mea, nica nu ascãpashi di-arale? Ia ljea tine tsirlu - sh-eu va s-angan puilji.
Feata tsãnu tsirlu, iar puilji s-gãljinarã shi astuparã guvile-lji. Ashi - feata aruvinã calea!
Apãrnjirã numta. Loarã niveasta shi-i dusirã la bisearicã. A tutulor lã deadirã tseri, iar ali feate ãlji bãgarã tu ungljile di mãnji spidhã di dzadã. Shi, s-arse, dzada sh-acãtsarã si s-ardã sh-ungljile. Lumea ahurhi si strigã! Lji mutarã ali niveaste zãvonlu - shi ahurhi s-greascã sh-nãsã:
Cufã, cufã, dorinã,
Glarã shi nevoljinã -
Lea-ts ocljilji di pi curunji:
Ts-arsishi ungljile di mãnji!
Dzua atsea s-umplea trei anji di cãndu feata fu furatã. Giratlu era pãnã dzua atsea, sh-cu tutã cã lumea u shtia mutã, ea strigã atumtsea:
Cufã, dorinã s-ti fats,
Ca s-azbori pri tu bãrbats,
S-ti fats lindãrushe,
Shi si-nji ieshi irushe -
Prit cripituri di ushe!
Niveasta s-featse tru oarã puiljiu, shi-azbuirã di ninga ficiorlu di amirã. Tru-atsea oarã, muta di pãnã aeri fu ãnviscutã tu stranje di ãnveastã shi - ficiorlu di-amirã si-ncurunã cu nãsã!
Puiljilu tse s-featse alantã niveastã - s-acljeamã lãndãrushe. Cãndu azbuirã prit cripitura di ushe, oaminjilji s-himusirã cu furticusha shi-lji tãljearã fustanea di ãnveastã, ma foartica s-acãtsã di stranjiu shi s-featse coadã. Di-atsea, lãndãrusha are coada ca furticushe. Ghiurdanea di flurie - armase tot ghiurdane sh-la lãndurã, shi - di dorlu cã nu putu, ca niveastã, si-shi facã sh-ea casa a ljei, ca lãndurã shi-adarã cuibul prit case, pri sum streahã“.
Cãndu muma bitisi pãrãmithlu ali lãndure, acãtsarã cucotslji s-cãntã.
Curcusura (tse numã!, trã ea, cari era ahãntu bunã!) - nai harauã era seara atsea, di nu durnji vãrnu tutã noaptea! „Ashi i ghine - hilji a njei“, dzãse nãsã, „ca tut anlu s-hits dishteptsã shi s-nu u avets mintea mashi la somnu“.
Altu martsu nu featsim cu muma. Anlu atsel u ljirtã Dumnidzãu, sh-tora nu si shtie di nu s-featsirã loc shi oasile nica. Ma cãt nã vrea, ljirtata, sh-cãt u plãmsim cãndu muri - cu tuti cã era multu moashe!
Tse ghine bãnam tu chirolu atsel! Eram ficiori, gailei nu aveam, iar muma nã avea ca puilji di cloce.
Tricurã anji de-atumtsea! Azã, tuts nipotslji ali Curcusuri him bãrbats, arãspãndits pri-aoa sh-pri-aclo, shi mashi cu gailei, shi aushi nainte di chiro.
Cum trec anjilji, sh-cum s-lãiashte lumea!
BUShCUL
Deadim la doauãli masuri shi mulile arujirã trã cunache.
Discãrcãm.
Tse lai virdeatsã! Ts-era njilã s-calts. Lilicile - unã boie, s-ti ãngrochi nãuntru; iarba - s-tradz cu coasa. Cãrvãnarlji nu cãlca ãmpade di harauã, l-arãdea fatsa!
Ashi lã si-aflã: s-imnã elji pri pade, noaptea tu-ntunearic, shi si s-tucheascã njeadzã-veara tu soare, tu pãrjalã. Trã nãshi - calu easte nãinte di fumealje, cã di cal easte ligatã bana lor, a armãnjilor; di pri el ashteaptã ahãte guri acasã, ca puilji di-alãndurã; calu-lji poartã casa, el lu-alinã veara tu munte, ãl dipune tu-arniu. Tr-aestã, s-nu-lji puteare calu, ni mãcã, ni bea; cãrvãnarlu sta cripat shi-nvirinat, canda are mortul ãn casã.
De, lai armãnji, de! Cripãrile a cailor shi a oilor vã bat, fãrmatsile ali tutiputã vã mãcã!
Era noaptea. Arãtsimea noptsãlor di prumuvearã tu munte i minutã. Sotslji-nji turna ashtirnuminturile a cailor, mulile se-antãvãlea, alte pãshtea iarbã. Eu, adunat gljem tu tãmbare, nji-ahuleam mãnjile di arcoare, cã era nica arud, atsea prumuvearã aveam ishitã cu calji.
Aushlu Duca, a cui nu-lji angrica vãrnoarã sh-nu shtia tse va dzãcã leane, adunã unã poalã di cuculici, un bãtsat de schinji, scoase pãljiushlu tse-l trãdzea tu mãnica di tãmbare, ascuturã unã-oarã shi anghe foclu. Bushiclu trapse nishte putridzãnji, trupuri di chin, shi le-arucã analtu.
Foclu se-aprease, fleaca se-anãltsa ma mare di unã boie, dugoara dãdea di-aoa sh-naparti, di n-ardeam dinãinte; ghini ma, tu pãltãri tãljeam guvojdzã.
Noi nã mãshcãturam ninga, cãndu tu plailu di sternã se-advzã unã tracã: ambãirã nã cãrvane.
Cãrvãnarlu cãnta dultse cãnticlu di jale a armãnlui. Ciulim urecljile.
- Tse-ascultsã? Cãrvanea al Ton?, gri Bushicã; nu cunushtets traca di Gala? Si-lji bãneadzã, livendã mulã are ishitã, arauãmbãirare fatse!
Aushlu Duca lãcrimã. La tse s-minduia?
Ahtare easte inima a omlui: unã harfã tse-acatsã si plãngã, ma badz mãna pri cordzã. Gala al Ton lji-aduse aminte Bushcul a lui di vãrnã-oarã; cãnticlu a cãrvãnarlui ãlji dishtiptã dzãlile dit tinireatsã. Ashi suntu aushlji. Di cãte ori shi-aduc aminte njeatile, ãlji ljea parapunlu.
Sh-mortsãlji vor plãndzeare; cãndu sunt adushi aminte. Dit creashtitlu atsilor oprdzãts shi-ahãts di anji tse-lji alghirã perlu shi-lji ãncusurarã truplu, ãshi arcã ocljilji nãpoi, tu largul cãmpu a banãljei, shi-adunã minduirle slabe, neguroase, umflã ciubuchea shi-acãtsã!
- E, nipoate! Bunã-shi Gala, ma cu Bushcul... Bushcul a meu nu easte, chiru!... Giunetsli, murafetea atsilui cal, greu lucru s-le-aibã altu. Boia, perlu, ungljea... tse-lji lipsea? Tute hãrile le-avu. Cãpuilu gurguljitos, puilu-mprostu, coada lungã pãn’ di pade, percea speasã, caplu cip, canda era faptu cu mãna.
Cãndu aruca ciorlu, ãntreg capidan! Lishoarã-i Gala; ambairã, nu se-agioacã; ma Bushcul nu-avea sots. Carea lu-ncãrcam shi-lji dam cale, nu mi durea caplu di gritã, ca altsã cãrvãnari. Cãte cãrvãnji s-era nãinte di bandã, bandã le-alãsa pri tute nãpoi. Lã scutea petali a mulilor.
Shi-era dure ca unã-oarã s-treacã prit unã cale, ca si-u tsãnã minte trã totãna.
Tu-a Cãrãdãlui vrea nã chirdem, se se-aspunã semnu cu noi. Trãsh Prishteani, unã ãncãrcãm shi-apitrusi unã negurã groasã, ãndisatã, tse doauã ori cu oara nu nã videam un cu alantu. „Dupã Bushcul“, aurlarã sotslji. „El - ca s-nã scoatã naparti, dem altu...“
Sh-Bushcul, cu noima a lui, nã scoase!
Tu chirolu a Larisãljei mi turnam di Sãrunã. Aveam cu mine mashi doauã-sute di lire, hisapea di cãrvanea tutã. Tricui Vardarlu la punte shi, aproapea di budza di-arãu, nãuntru, tu arãgoz - arujirã ceashav altsã doi calji. Aruji sh-Bushcul. Nu tricu multu shi doi circheji, doi chisãgeadz si zmulsirã ãncalar, cu cordzãle tu mãnã, sh-tu-apalã se-alãsarã, ca shainlu din dzeanã, analtu pri mine. Bushcul lu-aveam urdzat sh-era pri trup. „Ha“ - lji fac nã oarã, sh-nu s-vidzu! Azbuirã, canda avea peane.
Iu s-mi-alãcheascã dushmanjilji!...
Altã-oarã, bãgam cu sotslji sare la Tuzlã. Loai tilegraf di Veryea cã tatã-njiu i greu lãndzit, dãdea sh-loa dit aestã lume. El trãdzea punga, shi s-nu him tu moarte-lji, nji-aspãrdzea casa. Cãt aveam scoasã fumeljile tu munte; era ninca pri Mai. Ãncalic Bushcul, sh-trã trei ori analtu agiumshu la arãulu atsel marle, arãulu Duna: era budzã cu budzã. Nu tritsea sh-cãravea. Mi minduiescu tse s-fac. Nu era trã stare. Mi-aurlu nuntru!
- Iu njerdz, ore avhiljeate! Nu ts-u vrei bana? - mi strigã un fãrshirot di Prodom.
Mashi boatsea lji-avdzãi; nu-nji turnai caplu, ahãt ayunisit eram. Tricui unã mãnicã. Am alante doauã?
Bushcul tse dãdea cap totãna, di aestã cale freadze nãpoi. Ãl jurtuii nãscãnte; el mãshcã fãrnul. Ãshi hipse caplu pãn’ di ureclji tu apã, lu scoase, se-ascuturã, aruji shi... si-ndisã. Bluim!... Sh-nu nã vidzum. Nã mutã apa. Calu, mashi caplu nafoarã; eu, canda shideam pri apã. Atumtsea-l vidzui tse inimarcu era!
„Tfff... fffã“ - sufla di oarã-oarã. U tãljea apa ca varca. Eram tu mesi. Din dzeanã aripidina, ca vimtul, un mare, un gros cãciub di fag. Bushcul stã, ãl mutreashte, sh-ca omlu tse se-afireashte di cheatrã, ashtiptã di tricu cãciublu shi-apoia s-minã dit loc.
N-arucãm dinaparte. Dipush, ul loai di gushe ca pri-un frate, shi-l bãsheai tu frunte.
Ahtãri calji nu se-acumpãrã cu paradz. Nu cã avea sãltãnate tu imnat i tu ambãirare, ma ãshi pãshtea unã pãshteare, cã nu-nji alãsa vãrnãoarã mulile agiune. Tse? - vrea sta se-adunã iarbã tãrãtã, tsartsaclu, chidinushlu, ca altsã calji! S-lji-alghea di foame oclji - shi vãrnãoarã nu bãga caplu ãmpade. Se-aspindzura, ca capra, tu chetri, s-dipunea ca aricilu tu vãljiuri, tu creacauri ca se-aflã oradzãle, brãznjeaua, tufa cu cipet.
- Shi-altsã am avdzãtã tra s-lu-alavdã Bushcul, gri Bushicã tse si ãncljina cu tsigara-n gurã. Di iu lu-agudishi ahtare cal?
- Lu-aveam di trãsh Dubnitsã, tu Vurgãrie, di la Simlu, un armãn di Mulovishte, tse tsãnea hane. Tu-atselji anji fãtseam cãrvane, nu shicaie. Prumuveara - unã discãrcam fumeljile tu munte, n-arãcheam calji shi - iu nã videa ocljilji: Ianina, Ghiorgea, Bitule, Perlep, tu Vurgãrie, tu Serbie, Bosna... - tute a noastre era. Multe locuri videam, cãsãbadz alãgam; cu soi-soi di oaminji aveam s-fãtseam; tr-atsea, di tute limbile shtiam.
Am bana! Tse lai banã di beu! Bujanile nidistupate nu s-gulea di yin. Tu atsel chiro nu shtiam mas: aljiurea n-afla dzua, aljiurea noaptea. Nu nã se-aura vãrnãoarã. Di cum ishi aestã pondã cale di her, nã si tãljearã mãnjile a noauã, armãnjilor.
Si scunghi bana, nipoate; criscurã cripãrile. Ciurutipsi lumea, ciurutipsirã sh-prãvdzãle!...
MAIA TINCA
Unã dumãnicã tritseam pi ninga casa ali maia Tinca. „Easte un mes di cãnd nu u vidzui, ãnji dzãsh cu mintea; a s-mi torn, poate si-u aflu tu ape ma bune.“
Intrai ãn casã shi-u-aflai maia Tinca cum nu mi-ashtiptam: hãrioasã, cu zbor dishcljis, sh-budza lji arãdea ca la unã featã shi sheasprãdzatse di anji. Tsãnea tu mãnji unã fiticã disfãshatã, tse u avea glãritã di giucare. Tra sã-nji facã chefea shi-a njia, ahurhi si-u gioacã diznou shi si-lji cãntã:
Trumba, tumba tumba-mba,
Feata-aestã-a cui sh-eara,
Cui shi-eara di nu shi-u va?
A li atã shi-al tata!
Apoi u tsãnea putsãn, u surghea cu mutrita shi-cu arãslu, u bãshea, sh-cãnd ahurhea s-plãngã, iara ãlji cãnta:
Alea featã njicãdzã,
Alea mushuticãdzã -
Gioacã-nji, gioacã-nji, gioacã-nji -
Gioacã-nji shi arsare-nji,
Gioacã-nji, featã, prit ubor,
Trã inatea tutulor...
- Va si-nji gioc shi va si-arsar,
Tra si-nji ljeau gione bichiar.
Aduchii cari eara itia trã cari maia eara ahãnt hãrhoapã. Avea ãndriptate, cã njiclu easte urãciunea al Dumnidzã, easte arãslu shi-buneatsa casiljei.
Nu shidzui mult shi-u-ntribai:
- Trã tse, maie Tincã, cu un mes nãinte, shideai ahãnt ãnvirinatã, di cãnda ts-avea mãcatã yumarlji fãrina di tu sac - shi tsã si-avea nicatã cãrãyile?
- Cum si nu stãteam, lai hiljiu, - si-lji am urãciunea al Dumnidzã -, cum si nu stãteam! Greatsa shi-fatsirea cãt dultse sunt, ahãnte fãrmatse au. Unã featã scumpã nji-am, shi-cãnd mi minduiam cã vreai cadã lihoanã, nji si muta perlu din cap, nji si dinica inima.
- Dumnidzãlu i mare, maie Tincã, shi-nu alasã vrãn s-chearã.
- Mare, lai hiljiu, - s-Lji-am urãciunjile - ma fãrã hãri, tsiva nu s-fate, iara.
- Cã vine zborlu trã hãri, va ti pãlãcãrsescu mult si-nji spunji tse adets s-fac la fatsire, maie Tincã. Va ts-u-am ti borge - shi va-ts trec numa tu carte!
La aeste pãlãcãrii, maia-nji spuse multe, di cari tsãn minte atseale cama arãsite, tse li spun ma-nghios:
„Cãnd da dorurle, sartsina lipseashte si s-fireascã, s-nu u ãnveatsã vrãn cã vai facã, altã soie u adastã shi nu poate s-facã. Tra si s-aspargã adãstarea, prinde ca sartsina s-ljea mãna ali stã-mãriei (unã turlie di iarbã cu tsintsi hire), s-bagã hirile tu apã, shi s-bea di-atsea apã. Dupã aestã, vai bashe patrule chioshe di tu oda iu va cadã lihoanã. Muma, moasha, tutsi atselji din casã - ljea ãn gurã apã shi-u pruscutescu tu fatsã, sartsina. Di ma nainte shi-au cãshtiga si aflã un ou di puiljitsã, oulu tse-l ouã prota oarã, de-apoia unã suvalnitsã shi-unã cheatrã di sfulg. Aeste trei lucruri li ljea sartsina, li treatse pri tu cãmeashe di pri nãsã shi dzãtse: „cum treatse suvalnitsa pri tu arãsboi, ashi s-treacã njiclu pri tu mine“ (di trei ori); „cum cade sfulgu curund, si cadã shi njiclu di tu mine“.
Di cara cade njiclu, si spealã tu unã lighene. Priste atsea lighene treatse lihoana shi-dzãtse: „Tricui priste amare shi nu mi nicai“. Apoia treatse priste un mãngal di foc shi-dzãtse: „Tricui pri tu foc shi nu mi arshu“.
Nãinte di treatsirea priste lighene, shi priste foc, mãmia - cu unã tsupatã, imnã di a-vãrligalui di lihoanã shi fatse nishte tãljituri, ca seamnili di crutse. Cãndu taljie, lihoana u ãntreabã: „Tse fatsi?“ - „Taljiu utentsile!“ - „Tse talji...?“ - „Ãtsi taljiu utentsile.“ Ãntribãrile shi spunerle aeste si fac di ahãnte ori, cãte ori fatse tãljituri ca di crutse. („Utentse“ - suntu nishte dureri di cap, andralã, tse ãlji yin ali lihoanã.)
Dupã tse s-fac tute aeste, u duc lihoana pi pat. Sum cãpitinjiu ãlji bagã tsupata cu care tãljiarã utentsile, tra si u afireascã, si nu lji yinã earã. Di-a vãrligalui di pat, sum ashtirnut, bagã unã fune, tra s-nu-aibã anacrã urutetsle si intrã tu pat, shi s-nu-aibã pri iu si s-ducã Albile la lihoanã. Ahãnt tsupata, cãt shi funea, li tsãn - di la trei pãnã la noauã dzãle pri pat. Tut sum cãpitinjiu si bagã shi fartica cu care mamia tãljie buriclu a njiclui, u bagã ãncljisã, tra si nu aibã doruri di inimã - ahãnt njiclu, cãt shi mãsa. Lihoana, tra si nu si ljea di ocljiu, lji si bagã di gushe un nel, tricut prit un hir fapt di boie albã shi aroshe. Aest nel ãl poartã patrudzãtsi di dzãle di gushe, pãnã cãndu ãshi ljea ifchia. Unã bucatã di aest hir si spindzurã shi la poarta odãljei ali lihoane.
Dupã trei dzãle di la fatsire, a treia searã, njeadzãnoapte, yin Albile shi Hãrioasile - mirile -, tra si bagã tihea njiclui. Di cu dzua, unã featã tse are tatã shi dadã tu banã, acatsã aloatlu - di frãmintã trei turte. Seara tse yin Albile, pãrintslji a njiclui ãlji bagã sum cãpitinjiu unã pungã cu pãradzi, icã di gushe un bair di flurii, unã bucatã di carte, cundiljiu shi cernealã, unã di atseale trei turte shi unã scafã di yin. Albile sunt trei. Cathe unã mãcã di turtã, bea yin - shi apoia oarã tse-lji va inima trã njic. Di tute urãrile nu si-acatsã dicãt atsea tse vai dzãcã atsea cama njica di nãse. (Punga di paradzi u bagã tra si s-facã avut natlu, iara turta shi yinlu - tra s-li ljea cu bunlu Albile shi Hãrioasile.)
Si spune cã Albile shi Hãrioasile shed tu nishte palãtsi cu ma multe caturi. Eale tutã dzua alagã shi si-agioacã pri tu odele atseale multe shi pri tu budrumile a palatlui. Di mãri tse suntu palãtsile, nu dorm doauã seri tu unã odã. Tu oda tse li-acatsã noaptea, aclo shed di tsinã. Tsina - nãscãnte ori easte nu-are cama bunã, alte ori - nu-are cama rauã. Cãnd shed pri tsinã, lã yine cãte unã carte, tu care si-aflã scriatsi tuts nitslji tse s-featsirã atsea dzuã. Eale u ljea cartea atsea, u trec di mãnã-mãnã shi-apoia dzãc: „Cum him noi astã-searã, ashi s-hibã shi atselji tsi s-featsirã asãndzi“. Ashitse cã nitslji au tihea tse u au mirile, seara cãnd si fac, - dupã cum au nãse mãcãri shi ode ma bune icã ma arale.
Lihoana, cãnd lji yin oaspitsi, nu prindi si-lji pitreacã, cã-shi pitreatse laptile. Cãnd njiclu plãndze mult, potsi si-lji arutsi plãnglu. Arucarea si fatse ashi: unã moashe di tu casã iase noaptea pri fireastra casiljei, cu un stranjiu di a njiclui, shi iu veade lunjinã, dzãtse ashi: „Pãnã tora plãndzea njiclu a nostru trã feata“ - icã trã ficiorlu - „atsilui...“ (badzi unã numã di tu vitsinji), „di aua shi-nclo si plãngã feata...“ icã ficiorlu a tsilui... „trã njiclu a meu!“
Cãnd si lãndidzashte vrãnã oarã njiclu di lunã, atumtsea potsi s-lu-arutsi ali lunã ashitse: muma ljea njiclu shi, cu nãs tu bratse, iase la lunã, noaptea. Apoia-l arucã di trei ori la lunã, ashi! „Pãnã tora, Mãrioarã...“ icã, Nicu... „eu tsã eram dadã. Di aua shi-nclo - mine tsã escu nearcã shi luna tsã easte dadã“. Ashi dzãtse di trei ori - shi dorlu di lunã lji treatse. (Dor di lunã, icã loare di lunã - easte unã lãngoare tse-l slãgheshte njiclu mult; lji-adutse heavrã, diareee shi alte multe.)
Cãnd lihoana are featã - shi va si nu facã altã oarã featã, poate s-li arucã featile. Cãnd iase prota oarã din casã, dupã patrudzãtsi di dzãle, shi aflã vãrnã altã lihoanã, cu ficiuric, dzãtse ashi: „Ficiorli a-tãlji - la mine, featile a-meale - la tine!“ Shi ashi nu fatse altã oarã featã.
Tut ashitse poate si ljea laptile di la altã lihoanã, dzãcãndalui: „Laptile a-tãu - la mine, laptile a-meu - la tine!“
Tra si-lji yinã lapte ali lihoanã, si dutse unã moashe tu apiritã, di udã unã bucatã di pãne, la trei fãntãnji tse mutrescu cãtre soare, shi-dzãtse: „Cum curã apa di tu shoput, ashi s-curã shi laptile di la lihoanã; cum umple soarle shoputlu di lunjinã, ashi s-umplã laptile sinlu ali lihoane!“ Aestã pãne u mãcã lihoana.
Pãne - si da shi-a unui vãcar, si-u udã la tute shoputle pri iu njeardze dzua, apoia u mãcã lihoana. Tra si nu-lji fugã laptile ali lihoane, lipseashte ca nãsã - patrudzãtsi di dzãle - s-nu veadã lunjinã di la casã xeanã...“
Shi-alte multe nji-are spusã maia-Tinca, ma nu li tsãn minte tute. Cãnd bitisi di-aspuneare, avea loatã njiclu un somn, shi si dishtiptã iara. Maia-l lo tu bratsã shi-ahurhi ninga nã oarã sã-li cãntã:
- Yinu-nji, featã, yinu-nji -
Si-nji ti ved tse nji-ai ãn sãn...
- Filigenji ti beare yin!
- Dã-ni-le-a nia, si-tsi mi-ncljin,
Si-tsi mi-ncljin pri cãpitinjiu...
Sh-dapoia:
Cucutici, lai cucutici,
Cucutici di pri cuprii -
Ljea-tsi gãljina, sh-du-te-arnie,
Cu casã-tsi, cu cãtãndie!
Mi sculai shi-lji hãrisii sh-mine putsãn fititsa, urãndalui s-lji bãneadzã shi si-lji da Dumnidzã tihe bunã.
UN TILEGRAF
Un vimt avros bãtea dit amare shi frãndzãle proaspite a ponjilor pushpura un cãntec tse tsi sitsira la inimã. Cireshlji ãshi ligãna tu vimtu creashtitele a lor fudule, ãncãrcate cu lilice albe, tse scãntiljea la soare - ca creashtitele-a Elimbului, shi murmura canda hãrioshi di musheata lor stole. Lilicile scuturate s-ligãna lishor tu vimtu shi seashtirnea ca apãlji di neauã pi iarba aruvinatã shi vearde ca veshtul. Unã njiurizmã musheatã di tandafilã umplea grãdina toatã shi alghinjile azbuira neacumtinat, di sti lilice - sti lilice, vãzindalui ca un pliumbu tse yine di diparte.
Sum un nuc stuputos shidea-mproastã unã niveastã tinirã, ca di optusprãyinyits di anji shi turtsea cu furca. Era analtã shi scuturatã; avea un trup ca chipãrishlu; perlu arus lji-era ãmplãtit cu doauã cusitsã groase cãt bratslu shi anvãrtite-n cap. Fruntea a ljei, amisticatã, laie shi subtsire ca gãitanea, sti doi oclji albashtri chindisits, scãldats tu unã dultseame tse si-u mutreshti bana toatã shi si nu ti saturi di mutrire. Era un anghil prãpsit, un anghil fãrã peane.
Alaturea di nãsã si-agiuca doi cilimeanji: un ficior ca di opt anji shi unã featã ca di shease. El lu-acljima Nuli, iara nãsã Florica. Ficiorlu trãdzea unã cãrvane di calji di lemnu, ascãlnats un di alantu dupã boie - ma mãrlji dininte shi ma njitslji dinãpoi - ãncãrcats cu mãnuclje di iarbã proaspitã. Feata, un bujor di featã, cu doi oclji mãri, albashtri, culca pãpushile ca s-doarmã tu casa di chetri, adãratã cu mãshitsãle-a ljei.
Turtsea muljearea, fuslu si-anvãrtea zvãngãnindalui shi bãrtsatile di hire nu si-anumira. Si-anvãrtea fuslu shi la caplu-a ljei musheat - si-anvãrtea minduirle atseale cama furtunoase. Are aproape un mes di cãndu lo carte di la gionile-a lei, Tsuljea, shi Tsuljea nu si-avde s-yinã. Amãnarea aistã nu-lji da arãpas, ãlji cutulburã mintea shi-lji sfreadinã inima, atsea inimã-ndzernã, arsã di cãnjinã. Cã, vedz, cum nãsã are avdzãtã di la un shi di la altu - atsea pustã di Americã easte ahãt diparte, cã mintea nu-ts agiundze. Shi-apoia, cãt piricljiu are amarea...
Cãndu aiste minduiri u dirina, lãcrinjile, fãrã s-te-achicãseascã, acãtsarã si-alãchiushurã sti fatsa ljei albã, shi un suschir, litit canda dit frundzãle di hicate, desfeatse budzãle subtsãri shi vishinate a corbãljei muljeare.
Ficiorlji s-turnarã aspãreats cãtrã mama lor shi, cãndu u vidzurã cu ocljilji lãcrimats, alãsarã agioclu shi si-apruchearã di nãsã.
- Tse ai, mamã? - ãntribã ficiorlu, cu boatse lãnguroasã shi... aproape si-l pudideascã shi-el lãcrinjile.
- Tsiva, scumpul ali mame!
- Cum - tsiva?, cãtse plãndzã macã nu-ai tsiva?
- Ba!, eu s-plãngu? - nu plãmshu, scumpe!
- Ba, plãmsishi!... ti vedz di pri oclji, cã lji-ai lãcrimats. Ia, shi pri fatsã ai lãcrinji.
- Eee... plãmshu... Plãmshu di harauã cã vidui cum v-agiucats musheat shi cuminte.
Tru oara atsea, un cuc albastru vinje di shidzu sti caplu a lor, pi unã lumache di nuc. Lumachea s-ligãnã ãndoauã-trei ori cãtrã-n sus shi cãtrã ãnghios, shi cuclu acãtsã si-shi cãntã numa.
Cilimeanjilji mutarã caplu hãrioshi shi Nulji ãntribã mã-sa:
- Mamã, cãndu vinje cuclu?
- Aualtari, hil-ilu ali mame!
- Shi-alãndurle?
- Shi-alãndurle!...
- Mamã, iu s-duc alãndurle iarna?
- Diparte... diparte...
- Diparte... diparte... Shi este multu pãnã aclo?
- Multu!... mintea nu-ts agiundze.
- Multu... Mamã, ma largu easte America di aclo iu s-duc puilji? Cãtse nu vinje shi tata, cum vinjirã alãndurle prumuveara?
- Va s-yinã, scumpul ali mame; nu vã dzãsh eu cã va s-yinã?
- Shi cãndu va s-yinã?
- Tora ayonjea.
- Shi va-nji aducã ciandã ti cãrtsã?
- Avdzã, nu va-ts aducã!...
- Shi topcã?
- Shi topcã...
- Shi-a njia unã pãpushe din pãzare, cu oclji albashtri, ca atsea tse are Aura ali teti Lenã?
- Shi-a tsãia, hrisafea mea, shi-a tsãia!
- Mamã, ãntribã iara Nulji - easte gione tata?
- Gione, caleshlu-a meu, easte gione ca bradlu vearde di sti plai!
- Shi musheat?
- Musheat?... musheat?... ah!... easte musheat ca tine, bushcul ali mame! - shi marata mumã ãshi strease-n bratsã ficiorlu shi-l supse di bãsheare.
Tu oara atsea, poarta arãsunã cu vreavã shi tinira muljeare arsãri ca chipinatã di sharpe. Tu cãrarea di cãtrã poartã, vidzu prit tufile di trandafilã cã Tuli, un chiragi di hoarã, cusurin ver a ljei, yinea cu di-alaga. El, cum u vidzu di diparte, mutã un plic mare shi gri, ãmplin di harauã:
- Meshi, Zorã, - tilegraf di la Tsuljicã!
Muljearea s-cutrimburã. Canda nu shtiu cum ãlji yine aistã hãbare, cã ma multu u aspãre dicãt si-u hãriseascã. Dicãt, aspãrarea ljei easte ãncot, cã tilegrafu tse-lji adutse Tuli easte di la Tsuljia, di la scumpul a ljei gione, di la mult ashtiptatlu a ljei xinit, tse-lji avea scriatã, aoa shi-un mes, cã va s-yinã. Ea featse-ndoauã shgljiate cãtrã Tuli shi-lji dzãse, cu arãslu sti budzã:
- Ah... Shtiam... Shtiam... cã va s-yinã. Ñi-avea scrisã el cã va s-yinã.
Nulji shi Florica, sh-elji, cãnd avdzãrã aiste zboarã, ãntribarã pi mama lor:
- Cari va s-yinã, mamã?
- Yine tata, lutseafirlji ali mame... Yine tata!
- Yine tata? - dzãsirã njicãzanjilji, ãmplinji di harauã, shi-acãtsarã si-arsarã pit grãdinã, strigãndalui: „Yine tata!... Yine tata...“
Zora lo tilegraflu, ãl disfeatse shi acãtsã si-l citeascã cu mintea, ma fãrã si scoatã un zbor - ea cãdzu sfuldziratã tu-ariditsina nuclui stuputos.
Tuli, vidzãndalui cã Zora lishinã, fãrã si shtibã tsi curã, fudzi cu di-alaga ãn casã, si-lji greascã al preftu, tatã-su ali Zore.
Grãdina si-umplu di lume. Muljerle ãshi smuldzeau perlu, alte bãtea pãlnjile shi cilimeanjilji, ca doi purunghi aspãreats, yinea di-avarliga di lume, fãrã si shtibã tse lã si fatse. Dicãt, vidzãndalui cã toatã lumea plãndze, fãrã si vor, lã vinje, nu shtiu cum, ca jale shi acãtsarã shi elji si plãngã deadun cu alantã lume.
Analtu, cu caplu gol shi cu perlu cair arucat sti-anumire, shidea preftul, andupirat di nuc, fãrã si scoatã un singur zbor. Durearea canda lji-avea ãncljeatã gura shi lji-avea astupatã fãntãna lãcrinjilor. Cu dzeanile dipuse, el tsinea tu mãna andreaptã tilegrafu shi-l citea. Sute di ori poate lu-avea cititã shi canda tot nu-lji yinea si si-ncreadã. S-moarã Tsuljia? Shi cu toate aiste, tilegraflu scrie cã Tsuljia muri shi el easte pitricut di Dzimã, ficiorlu al preftu shi fratile ali Zore. Nu poate s-hibã minciunã. Tsuljia muri!
Alantã dzuã, canda sfulgul avea cãdzutã sti ãntreaga hoarã. Ahãtã jale shi ahãt virin strãbãtu azã prin hoarã, cã tsã si pare cã hoara-ntreagã easte un murmintu apãrnãsit tu irnjie. Arãzboaile nu si-avdu s-batã, cicrichile nu shuirã, nitsi scamnile nu yrãtsãnescu. Cipit di om, nitsi alãtrat di cãne. Mashi nolgica hoarãl-ei, tu casa albã tse si-analtsã din grãdinã, angljigatã di lilice, si-avde un murmur adãncos, ishit canda dit murminte, un cãntic jilos, tse ti fridze la inimã, ca gilituri arushite-n foc.
Ca ti mirinde, cãmbana di la bisearicã acãtsã ca s-batã area shi vrãhnos, ca di la mortu. Vãzura a ljei strãbãtea prit vimtul angricos shi-adutsea jalea diparte... diparte, prit creacurile chitroase a muntelui pustuit.
Muri Zora!... Shi hoara ãntreagã, njic shi mare, si-avea adunatã la casa albã di nolgica gradinãljei ca si veadã nica unã oarã, oara di ma nãpoi, pi Zora al preftu, pi-atsea flamburã a hoarãljei, ti cari hoare ãntredz si-au alumtatã.
Di unã parte shi di-alantã di mortul ãngrupat tu lilice shed ãnviscuts tu lãi - Nulji shi Florica, ca doi anghilji ãnvirinats sti murmintile a Hristolui. Tsã si-arupea inima di jale shi nu shtiai cari si plãndz ma multu. S-plãndzi tinira niveastã, unã lilice sitsiratã tu caplu a prumuvearãljei, i dolji oarfãnji arãmashi ernji shi fãrã andoapir tu lumea aistã?
Cãndu preftul arucã atsea di ma nãpoi mãnatã di tsarã sti hilji-sa, anãltsã ocljilji cãtrã tser shi dzãse cu boatse nicatã tu lacrinji:
- Xeanã... xeanã!... blãstimatã xeanã!... tine nã pustuishi hoarile di gionji, tine smulseshi suflitlu a farãljei a noastre!
GARDANI
Miti al Tegã s-turnã acasã multu cãrtit. Unã intratã di la ushã, muljeari-sa lu ãntribã:
- E, nu s-vidzu nitsi az?
- Nu, dzãse Tegã, nu lu-are iuva.
- Ashi easte cãndu te-alashi pri un om nicunuscut, un om xen; Sh-eu nu shtiu d-iu lu-aflashi, di-l bãgashi picurar, ãlji dãdeshi tu mãnjile a lui avearea. Shi - s-nu da Dumnidzãu -, cara s-ljea turma shi s-facã-nclo?!
Tegã nu gri. Stãtu ca bãtut di grindinã, tu udaia tãcutã, iu intra pri neaduchite fumãria noptsãljei, shi s-mindui, s-mindui, cã poate muljeari-sa avea ãndreptu. Nu-i lucru tse nu se-adarã: apucã dãmurile, lji-u-adunã cu turmã cu tot cãtrã-aljiurea, shi apoia - iu s-ãntreghi? Iu s-lji caftsã urma?
Picurarlu avea nishte oclji niuroshi sum frãmtsealile mãri, tufoase, nishte oclji... Di cãndu-lji lji vidzu - nu-lji si pãrurã bunji. Shi, anarga, Tegã acãtsã si-shi aducã aminte dzua cãndu vinje la nãs picurarlu: un om shcurtu, cu pãltãrile lãrdzi, fatsa arsã di soare, sbãrlitã, multu piroasã, intrã-n casã shi-lji dzãse:
- Vinjiu la tine, oaspe. Ãnvitsai cã badz tsachi: ljea-me sh-mine picurar.
Tegã-l misurã nã oarã di la cap pãn’ la cicioare. Ahtare om eara lipsit ti la turmã. Lu ãntribã:
- D-iu eshti?
- Escu... ia, di cãtrã Blatsã. Toli, Toli-picurarlu, ca s-ai avdzãtã. Am statã la multsã celnits.
Tegã-l misurã iara, s-mindui shi-lji dzãse:
- Ti ljeau, dicãt eu am traptã multe tu banã-nji, multsã me-au furatã; ca s-hibã si-u pat sh-di la tine, las’ si-u pat shi - a tsãia Dumnidzãu s-ts-u aducã!
Toli intrã tu lucru shi s-purtã - nu ma ghine! Shiljea nu s-plãndzea di nãs.
Dupã ãndoauã siptãmãnji, dipusirã dolji cu Tegã tu ali Sãrune. Aclotse acumpãrarã tsachi, piste njiljea di capite. Apoia, tu vinjita ãncoa, Tegã, di fricã s-nu-l calcã tsiva furlji, s-nu-lji iasã-n cale, ãnchisi ninte, pri ascumta, shi arãmasi picurarlu singur se-aducã turma.
Shi ashitse tricurã dzãle, noauã-dzatse... Sh-Toli nu-avea tea s-yinã. Napa unã, napa lantã?!... - multe-lji tritsea prin cap al Tegã. Noaptea nu durnji. Agãrshea putsãn, ãl fura un ocljiu di somnu shi iara s-dishtipta, cu mintea la picurar, pãnã cãndu cãntarã cucotslji, tu-apiritã. Atumtsea sã sculã, cum eara nãs gras, shi cu unã tuiagã tu mãnã, trapse ãn sus, pri nã dzeanã d-iu s-dishcljidea diparte shi s-tindea ca-n palmã tot cãmpul.
Minuta estã dãdea shi soarle. Mare shi-arucutos shi arosh, arosh, aprindea maninte cingãrliulu a muntsãlor, apoia mundzãle alunica hima, pãn’ tu vãljiurile adãncoase, geamurile din hoarã aruca fãtsi-fãtsi di lunjinã, puilji azbuira, dishtiptats din cuiburi, shi-n pade - cãte unã lilice albã, cãte unã galbinã, catitse musheate, pirpirune ca nishte scafe hrisusite, crishtea tu vulodz, pi tu iarba vearde.
Tegã nu lã simtsa mushuteatsa. Mutrita lui alãga-n cãmpu. Dupã niheamãzã, ãlji si lishurã shi-a lui inima. Di naparte, un nior di pulbire yinea...
Easte turma!, shuptirã nãs. Clopute se-avdzãrã curate, dultsi, tu vimtul di prumuveara asunarã cãntãndalui; Shi-aide, aide - gãcilu ninte, se-apruchea turma, dolji cãnji - cu limbile scoase, sh-picurarlu dinãpoi, cu tãmbarea pisti nãs.
- Ghine vinjishi, strigã Tega cu inima tutã. Lai Toli, amãnashi ahãntu, mi ciudiseam sh-eu...
- Amãnai, cã nu lji-u ded pri calea dreaptã, shutsãi multu.
Tsachilji giuca deavãrliga, arsãrea - tuts aleptsã, musheats, cu lãna lor ca mãtasea, di-lji yinea shi-al Tegã se-arsarã shi s-lu stringã-n bratsã picurarlu shi s-lu bashe, ahtare harauã lu-avea loatã!
Tegã tsãnea turma - ca tuts anjilji - tu muntsãlji di aproape, tu muntsãlji di Aitoshi. Ti pãne, ti sare, ti cãte lipsea, trãdzea cãshtiga Toli. Tu doauã-trei dzãle, - nã oarã-l videai cã shi-alãsa turma, iu eara nicã un picurar, shi s-dipunea pãnã la domnu-su. Tsal Tegã lucra tu arãzboi. El intra:
- Bunã-vã oara!
- Bun se-ai, Toli, lji-u turna nãsã, cu boatsea dultse. Tegã nu-i acasã, ma shedz, cã va s-yinã, shedz, lai Toli, shedz.
Picurarlu ãshi scutea tãmbarea shi stãtea, fãrã sã scoatã zbor din gurã. Udaia, cu fatsa cãtrã tu-apreasã, eara tu loc dishcljis, di alãsa ocljiul s-pitrundã pãnã diparte, diparte iu se-arãdzima tserlu pri tãmpile a muntsãlor. Pri tu firidz se-andzãrea dzenurile amurtsãte sum lunjina prãndzului, nolgica lor - unã cale -, mule ãncãrcate, unã dupã altã, cãrvãnji ãntredz urdina pre-anarga, fudzea ãn sus shi s-chirdea. Un nior lishor shi albu ca bumbaclu, cãt-cãt s-mina di cãldurã, pri tser.
Tsal Tegã ãntsãsea shi aruca sh-cãte un zbor a picurarlui:
- E, lu ãntribã nãsã, cum trets bine, Toli? Cum lji-u duts cu tsachilji? Tse spunji, va lji scutem bunji anlu aestu?
- Multu bunji, multu, dzãtsea nãs.
Shi-ahãt. Ma multu nu grea. Shidea cu oclji chirduts, grei, apreadunat shi-ntunicos ca noaptea.
Di la vitsinji acãtsa s-yinã oaspite: Lena, sora ali tsal Tegã, shi doda al Sili, unã moashe multu sgrunjearicã, shi-alte doauã; yinea cu pãrpodzle di gushe i cu furtsle-n brãn, ca s-nu s-minã pãnã seara de-aclo, shi s-bãga pri zbor shi arãdãpsea, shi-arãdãpsea... cãte nu. Shi-avea ti tse sã spunã: meslu atsel se-aflarã ningã hoarã, pri calea mare, doi pãrmãteftsã mortsã, scãldats tu sãndze. Cari ãlji vãtãmã? Altu di Gardani nu putea s-hibã. Numa lui se-avdzã iara. Gardani, capidanlu Gardani... nu eara njic lucru! Gardani aestu agiumse ca nã umbrã nidispãrtsãtã di om. Iu ti turnai, canda cã tsã ishea dininte, cu toate cã nu lu-aveai vidzutã vãrnoarã. Sh-tu itsi loc, tu itsi casã, noapte sh-dzuã, lumea zbura ti nãs, sh-tots, pãn’ di un, pãnã shi naturile shtia isturia lui, shi s-fure cã ãntribai vãr cama tricut, fãrã multe pricãderi - el singur loa s-tsã spunã, ashi shi-ashi:
Cã eara tu-nã hoarã, nã featã musheatã, s-lji-arachi caplu, ahtare featã, sh-nu era mare, vãrstnica al Gardani, un ficior nishtiut nicã sh-nãs, shi s-vrea multu dolji, alãga deadun, se-agiuca deadun, se-agiuca - va li-u dzãts, ca doauã fliture, nu aljiumtrea. Lji aflai dolji tu grãdinã, tu ubor, tu iarbã - cu capitle alãchite, cum cãfta vãrnu trifoljiu cu patru frundzã, cum se-arucutea pri pade. Ma vedz, cã oaminjili nu stau totãna ashi: ali feate loarã s-lji creascã sinile, cãndu adiljea - ãlji si umfla fustanea dininte; apoia nu s-cama bãshea, lã eara ãndirise shi-arushine sã sta singuri, sã s-mutreascã tu oclji; nãsã arushea ca merlu coptu shi al Gardani ãlji trimura budzãle. Shi atumtsea, di iu ishi - canda-l pimse draclu, un dushman, un Dina, hiljiu di celnic, avut - intrã nolgica lor shi s-duse di u cãftã feata di la tatã-su, ti niveastã. Shi tatãl nu ãntribã feata, tatãl nu s-mindui shi-u deade. Dicãt shi Gardani nu s-ãncljinã multu, cãlcã ciciorlu shi cãndu vidzu cã nu s-fatse, shi-u deade-n cheptu cu bushlu sh-ljã dzãse cã shearpe lai va-lji mãncã, sh-pri tatã sh-pri bãrbat. Shi a doaua-z eara tu muntsã, cu unã sutsatã dupã nãs.
- Eee... Sivdaea nu-are mardzinji, sivdaea shi-adarã, ma shi aspardze case, sivdaea shutsã loclu di partea lantã.
Tatãl a featiljei fu acãtsat shi tãljeat, sh-nu dupã multu - sh-Dina; unã noapte, cãndu eara la stane cu ãndoi picurari di soia lui, s-duse Gardani, shi di cum lji-aflã, nu-ascãparã, arãmasirã cu trupurile arãts ãn pade.
Apoia, urãtetsle nu s-curmarã. Gardani arãspãndi cutremlu anji di dzãle. Amãnat mashi, tu meshlji din coadã agãlisi putsãn; ma iara, cãt se-avdza tsiva, iara numa lui strãbãtea prin hoarã.
Sh-cum lumãchile, frundzãle duchescu cãndu se-aproache furtuna shi-acatsã di treamburã, di grescu aspãreate, ashitse shi gurile shuptira: Gardani, Gardani yine, easte aproape. Poate cã nu eara, poate cã di multu nãs trapse mãnã sh-nu ishea tu muntsã, - di cãt lumea, tse shi shtia, li-adãvga lucrile, li mãrea, sh-din dzuã-n dzuã scutea alte vãtãmãri, alte cãlcãri...
- Shi-ashi dzãtsets, cã eara doi? - ãntribã Lena.
- Doi... dolji pãrmãteftsã. Yinea di tu xeane. Nu apucarã se-agiungã acasã, se-agiungã la fumealje.
- Sh-cari lji-are vãtãmatã?
- Gardani, am cari... Altu nu-i, un easte Gardani.
- Nu, Gardani nu-aspãrdzea ashitse, pri itse cãlãtor. Deapoia, Gardani nitsi cã bãneadzã, Gardani muri.
- Tse hits hute!... A voauã vã si pare cã fãrã-de-altã - Gardani muri. Nu, nu, elji singuri le’arãspãndescu aesti.
- Ti tse?
- S-veade cã are cãdzutã multã oaste, shi - ca s-nu-lji acatsã, ti-atsea.
- Poate s-hibã...
Arãzboilu asuna dipriunã, suvalnitsa - care tritsea hirlu, spata, tute: traca, traca! Tsal Tegã dzãtsea:
- Cari shtie tse om easte!
- Gardani?
- Gardani.
- Un om... Nu-i shi-ahãt analtu, ma - s-ti ljea frica di nãs, cu barba laie, cãtrane. Unã minutã lu-aflji aua, dupã niheamã - tot nãs tsã iase-n cale tu altu loc, diparte... Ti ciudie! Nu lu astãlje Todi a nostru nã oarã?
- Cum ashi?
Arãzboilu, dinãcale stãtu. Mashi mushtile zãzãia deavãrliga, sh-Doda al Sili murmura cu boatsea dipusã, pre-agalea:
- Ia, cãndu yinea di la oi, trãsh la „Padea al Murgu“ - deade piste nãs.
- Vrea s-hibã vãrnu altu!
- Nãs, nãs, Gardani ãntreg - cu barba lui cãtrane, cu stranjile...
- Nu s-fatse! Gardani nu si spune a cuni-va...
Toli-picurarlu tãtsea, cheatrã. Di cãndu-cãndu muta frãmtsealile ãn sus, dolji oclji a lui canda s-dishtipta di tu unã lume mintitã, ahundoasã ca nã hauã. Tsal Tegã s-njira. Nãsã nu putea se-acãchiseascã tse-are picurarlu aestu. Lu shtia cã-i gione, cã tots lji-avea frica, cã di cãndu eara nãs - un tsap nu s-chiru; dicãt - shi-ahtare om iara: s-nu-lji arãdã shi-a lui putsãn budzãle, totãna ãmpumorat! Tse s-hibã? Shidea dolji cu Tegã shi s-minduia. Shi unã-oarã nãsã ãlji dzãse:
- Lai Toli, de-ahãntsã meshi eshti la noi sh-nu ti ãntribai - eshti ãnsurat?
Picurarlu - se-aflã dincãle!
- Nu, featse nãs.
- Cum? Nu ti-nsurashi vãrnãoarã? Nu-ai muljeare, nu-ai casã?
- Casã... Hm, uhtã Toli. Ashi easte: vrea s-aveam shi-eu casã, vrea s-loam shi-eu nã featã, ma nu fu... tse u vrei?... nu fu scriatã... eu earam oarfãn.
Zbura ãndisat, oclji aprimtsã, sh-dupã tse minã unã-oarã mãna-n sus, canda vrea s-dzãcã: „multe, multe am eu tu inimã“, advãgã:
- Feata tsea muri... Sh-eu va s-mor, tots va s-murim shi Dumnidzãu va nã giudicã.
Nã martsã, cãtrã ti prãndzu - calai cã picurarlu nu vinje - si sculã singur Miti al Tegã, si s-ducã pãnã Aitoshi. Ãndreapse calu, acumpãrã doi sats di pãne - cãrvelji di njitsle, lo sh-un njel proaspit tãljeat, tricu sh-pi la moarã, iu avea datã ordzul ti ruialã, shi ashitse - cu calu ninte, pãnã unã, pãnã alantã, dzua s-ãncljise shi agiumse la tsach amãnat.
Picurarlji ãshi fricarã ocljilji cãndu-l vidzurã. Iarã nãs, nidiscãrcat calu nicã:
- Vã adush shi-un njel, s-lu fridzets.
- Va-l mãcãm deadun, featse Toli; tora seara va si stai aua.
- Nu, cã me-ashteaptã acasã.
- Cu toatã mintea ts-u-fai s-fudz tu oara estã?... Tse vrei...
- Shedz cu noi, tãlje zborlu shi Panlu, sotslu al Toli. Noaptea scoate multe pi tu cãljiuri.
S-ãntunica dicutot. Stealile trimbura. Vru, nu vru - Miti al Tegã arãmase. Picurarlji sã scumbusirã: unlu acãtsã njelu s-lu treacã tu sulã, se-aprindã foclu, shi-alantu purta din pãdure frundzã; Shi-aduse lumãchi ãntredz, le-ashtirnã ãmpade, bãgã ãndoauã shi-mproaste shi adãrã unã cãlivã cu un pat nuntru, - un pat di fearicã vearde sh-moale. Apoia, shiamishtreilji s-timsirã ningã foc, iu lumbãrdzãle se-avea apusã, friptaljilu arushea piste jar, chica di grãsime, cu nishte aburi, cu un fum ãncãrcat di njiurdii. Pi tu arburi, pi tu cupace - pitrundea luna shi s-pãrea cã pãdurea creashte, s-pãrea cã s-minã sum lunjina ljei, mutã, aratse, care umplea singurãtatea. Umbrãtsle a muntsãlor s-lundzea pãnã diparte. Cãte un puiljiu di noaptea ãshi ascutura peanile, nividzut, piste nãshi.
Tegã shutsa caplu di toate pãrtsãle. Fãrã s-va, ocljilji ãlji se-alãchirã ningã Toli: unã tufeche shi-un iatagan mare scãntiljea-n pade. Nu era di fricoshlji, ma - tu oara noptsãljei s-vedz un iatagan, s-tsã yinã tu minte moartea, cãt tse s-hibã... Sculã oclji sh-la Toli. Cheptul a lui disfaptu, bãtut di videalã shi acupirit di peri, canda eara di halcumã.
„Ningã un ahtare om, s-mindui Tegã, nu-am ti tse s-mi-aspar!“
Bãgarã s-mãcã. Tots tãcuts, arupea njelu cu mãnjile, mãca sh-nu grea. Toli scoase pãltarea shi se-aplicã ningã foc shi-u mutri, u mutri multu. Tegã ãntribã:
- Tsi easte?
- Tsiva... A njia nji si pare tot sãndze, mi-avinã sãndzile. Mutrea-u sh-tine, dzãse nãs al Panu, shi-lji timse pãltarea.
- Easte, bãlbãi sh-Panlu... putsãn sãndze, ia - s-veade... unã cãrare aroshe.
Tricurã ãndoauã minute. Cãnjilji se-alipidarã dinãcale tu cupace. Dupã alãtrare ducheai cã sãntu tsiva oaminji xenji, oaminji arãi. Toli nu s-trundui. Ascultã niheamã, lo tufechea shi s-turnã cãtrã Tegã, shi, ayonjea:
- Ai vãrnã armã cu tine?
- Am... unã cumburã.
- Scoate-o, sh-intrã tu cãlivã, nu ti minã di nuntru. Sh-tine, Panu, dipãrteadzã-te... nu ningã foc, tradzi-te tu aumbrã.
Nu bitisi ghine zborlu, cãndu - ia-lji, furlji, cã se-alãncirã. Yinea de-a-busheala, se-afirea s-nu-lji acatsã luna; ma Toli ãlji vidzu shi strigã, lã strigã di doauã ori. Nãshi... tsiva! Toli nu-ashtiptã, sculã cearcurile, arucã unã tufeche tu vimtu...
- Nu tradze, bre, nu tradze... - zghilirã furlji.
Shi s-featse unã mintireaje greauã, shi ãngiurãturi di doaule pãrtsã, shi-azghirãri di tsachi. Cãnjilji s-disica di-alãtrare. Shi-unã tufeche iara, sh-nicã unã, - tufechea al Toli plãscãni surdã, shi dupã nãsã - nishte zghicute: „Pri tuts va nã mãcã aestu, pri tuts...“
- Armatile-mpade!, strigã Toli.
- Ia, le-alãsãm, bre, ma nu tradze!
- Alãsats-le!
Boatsea al Toli bumbunidza; mashi di boatse-lji ti cutrimburai. Furlji dipusirã armile shi se-apruchearã. Eara trei, tots tu lãi sh-cu capitle goale. Unlu ma tinir, ca di 35 de-anji, cu nã chiusteche di asime pri cheptu, prãpsit sh-cu unã ahtare aumbrã bunã pri fatsa lui slabã, aproape galbinã, cã - s-lu aflai ãn hoarã, te-adrai oaspe cu nãs, nu tsã tritsea vãrnãoarã pit minte s-hibã fur.
Ditr-un cicior ãlji cura sãndze - ca shoput, cura shi s-ãncljiga pri cioariclu albu. Toli stãtu ningã nãs, fruntea ãlji se-adunã di unã mare dureare.
Furlu nu gri. Toli shi-ncrutsilje mãnjile dininte shi, minãndalui caplu:
- Pri mine, bre, vreats s-mi cãlcats, pri mine s-mi furats, pri mine?... Shtits voi, shtii tine cari earam eu, shtii?... Apoia-l mutri, s-mutrirã dolji tu fundul di oclji multã oarã, canda ca eara ligats, mãyipsits un de alantu. Shi s-minduia: iu se-au cunuscutã?... Cã nu s-poate, lipseashte sã se-aibã vidzutã iuva. Din bana lor, din dzãlile tricute yinea lunjinji, shi - anarga loa si-shi aducã aminte, ca doi cãlãtori tse s-cherdu, sh-dupã anji se-andzãrescu iarã, di diparte, shi dicãt se-aproache, s-cama cunoscu, ãshi grescu shi-shi tindu mãnjile.
- Gardani - dzãse xenlu - tine eshti?
Minuta tsea, Tegã avu nã trimburare, hire-hire arãts pi tu pãltãri. Cari gri numa al Gardani? Iu eara Gardani? Cu inima ãngljitsatã, dupã ahãnte cãte s-featsirã, ishi di tu cãlivã shi arãmase ca hut. Toli cu furlu s-bãshea dolji-n gurã shi zbura:
- Gardani, Gardani, eu te-aveam chirdut... nji spusirã cã tine murishi, Gardani...
- Nu, frate, li-u turnã Toli. Poate cã eara ghine s-mor... Ma, tine, frate, ti doare; eu te-agudii, vedz; nicã niheamã - vrea s-ti vãtãmãm, vrea s-loam shi-altu suflit pri gushe, shi-altu sãndze... ia, vrea s-ti vãtãmam, frate. Cari ti pimse, cari te-aduse tu tufechea mea? Nicã niheamã... Sh-ca s-ti vãtãmam, ca s-mureai, frate Manoli?... Shi-altu suflet, shi-altu sãndze...
Toli grea cu mare cãnjinã. Shi-ntãnjea oarã - dupã anji - ãlji si uda shi-a lui dzeanile. Se-aplicã ningã Manoli, sh-cu nã peaticã, ãlji ligã arana. Alantsã shidea ciudisits la lunjina foclui. Apile durnjea, pãdurile durnjea.
Dit dipãrtarea nipitrumtã, cãtrã tahina, din ascumtishuri, din pishtirei se-anãltsa shushurãri, bots di chipure, bots astimte, vrevuri neacãchisite murmura din sinlu a noptsãljei, di s-pãrea cã loclu adilje tu somnu shi scoate unã uhtare greauã.
Manoli dzãse:
- Ts-aduts aminte, Gardani? Earam deadun tu muntsãlji di „Baitani“, la „Cheatra di Furcã“, shtii?... earam deadun, cãndu deade piste noi pãganea, buluchi ãntredz. Pãnã seara lã tsãnum cheptu, sh-cãt s-ãntunicã ghine... ee, atumtsea duchii cari easte Gardani!... cã vrea s-cãdem tots, vrea s-chiream pãn’ di un - cara s-nu earai tine, frate. Tine trãpseshi ninte, sh-tu-alumte tsea, cãndu lji-u featsem fora shi arupsem pi tu nãshi, avdzãi cordzãle, te-avdzãi tine, boatsea ta - cum strigai sh-n-acljimai dupã tine, frate. Shi apoia, cãndu s-loarã dupã noi, cãndu cãdea tufechile shi-asuna trumpetile lãhtãrsite, ti chirdui dit oclji; tots nã arãspãndim, sh-eu arãmash singur, tu unã vale, dighios di la „Cheatra di Furcã“. Ts-aduts aminte? Va s-hibã vãrnã tsintsi anji, sh-ma multu, shase anji sãntu. Sh-di atumtsea, cum mi dispãrtsãi di voi, ia - trãsh az ti aflu! Tine aushishi, Gardani, scuseshi peri alghi. Iu lji-ai alantsã sots a noshtri?
- Sotslji... s-dusirã, lji-alãsai sã s-ducã... Frate Manoli, tu mare chisã intrai, picate multe sta shi ãngreacã piste mine - s-mi struncinã, frate. Sh-eu nu earam om di-arãilji, om tea s-adar slãbintsã nu earam, nu... eu nu vream tea s-vatãm, s-mi veadã un Dumnidzãu - cã nu vream. Dicãt... te-acari bãnam eu, te-acari altu - ma nu ti nãsã, ti feata tsea bunã shi-aleaptã, sh-musheatã? Frate Manoli, multu u vream shi - nu di un an, di doi... ma di cãndu earam nicã njits. Sh-tutã hoara nã shtia tu tse sivdae him, sh-tatã-su a featiljei, sh-Dina shtia, shtia... Eh, s-fure cã nu era Dina - shi eu nu vrea s-hiu atsel tse escu, nu vrea s-hiu Gardani - s-mi blastimã lumea! Shi-ahãnte ori lji spush al Dina, lu spigiurai s-tragã mãnã shi s-nu mi bagã-n foc; ma nãs - nu! Shi apoia Dina avea copii di oi, Dina eara avut, sh-eu nu aveam tsiva... Shi feata lji-u deadirã a lui... fãrã s-u-ntreabã, cã feata nu-l vrea; ma lji-u deadirã shi s-ãncurunarã. Dzã sh-tine: puteam eu s-aravdu, s-nji mushcu mãnjile shi s-tac? Nu, nu puteam, cã Dina nu-nji fudzea dit oclji, sh-di cãte ori mi minduiam la nãs - ãnji se-aprindea sãndzile, sh-un jar tuchit, un jar aprimtu nji-alãga tu vine, shi-nji si-nvãrtosha bratsãle, shi-atumtsea vream s-dau, s-calcu, s-vatãm... Sh-ma-nclo, s-tsã spun, ma-nclo mi acãtsã ca unã turbare - shi nu lji-alãsai, shi-lji tãljeai dolji, sh-pri Dina sh-pri tatãl a featiljei, lji-asparshu, ãlji vãtãmai dolji.
Toli al Gardani tãcu. Dupã multã oarã di minduiri, dzãse iarã, pre-agalea, canda-shi zbura singur:
- Ma, feata muri tu-ndoi anji, muri de-arãu, shi-u-ngruparã... Cãndu-tsi s-hibã, sh-noi va nã bea loclu, va s-putridzãm cãtrã iuva, shi nitse unã lacrimã nu va nã plãngã, tots va si s-hãriseascã di moartea noastrã... Shi - cum featsim, ashi va s-aflãm. Nu shtiu, frate Manoli, ma di cãndu muri nãsã, unã aranã am tu inimã, ãnji si stricoarã puterile din trup.
Vrui s-mi pridau, vrui s-nji trag singur un pliumbu-n cheptu... Alãgai pri-aoa sh-pri-aclo, shi unã dzuã vinjiu sh-la Tegã, - s-bãneadzã; mi ded cã escu di Blatsã, cã escu picurar... D-iu s-mi cunoascã, d-iu s-mi shtibã nãshi?!
Ma, tine, frate, tse vimturi te-adusirã?
- Urãte vimturi mi bãturã sh-mine, lai Gardani. Trei anji fui ãncljis ãn Trãcol, trei anji - ca trei ete! Hapsea nji-mãcã di banã. Meshi di dzãle sãpai, arãmai cu mãnjile, cu ungljile, pãnã tse, tu unã noapte laie, cãndu ploaia virsa, arupsim stizmile shi ascãpam, deadun cu dolji sots aeshti. Sh-cãt mi vidzui disnou tu muntsã, ãnji si duse mintea la tine. Anvitsai cã murishi, ma - vedz cum fu datã, ca s-te-aflãm pri tine shi s-cãdem pri tufechea ta, frate Gardani... nu-i un mes di cãndu ascãpãm.
Pri neashtiptate - negurile a noptsãljei s-tuchea. Furlji curmarã zborlu, canda lã eara fricã di lunjinã, arãmasirã tãcuts, cu capitle aplicate - nintea ali harazme tse florica dzãrile.
Toli al Gardani lji-ntribã:
- Iu va s-njirdzets voi de-aoa?
- Shtim sh-noi?... Iu-tsi s-hibã. Pãdurile sãntu multe.
CU CHIRÃGIADZLjI
- E, ashitse... Mãne, al Dumnidzãu si s-facã, vai agiundzem ãn hoarã; noaptea estã si-u tritsem auatse.
- Multu ghine!... - dzãsim tuts.
Shidzum ãmpade shi-alãsãm calji s-pascã. Loclu eara musheat. Noaptea - sirinã. Tu cãmpul largu, apucat di somnu, njiurizme proaspite se-amistica deadun cu licuricilji cari aprindea cãndile tu iarbã. Vãrnãoarã nu duchii un dor cama mare.
Tse banã duc sh-chirãgiadzlji aeshti! Mashi cã trag arale. Lã vinjirã shi-a lor anji grei. Cum lipsea s-hibã nãshi atumtsea cãndu urdina cãrvãnji ãntredz shi s-turna acasã cu pundzile ãmpline di flurii?...
Ningã noi eara nã baltã. Un zvor albu u anvãlea; canda nishte mãnji, nishte guri nividzute scula di oarã-oarã zvonlu, ca si-u bashe, s-lji diznjeardã fatsa. Shi-apa trimbura, undzãle subtsãri scutea spumã, cari si-agudea cu shuptirare, ca ti ciudie.
Tserlu, luna, stealile cari ascãpira diparte, sãltsile cu lumãchi lundzã, tute s-videa arãsturnate nuntru, tu baltã.
Ih, tse mushutets!... Unã lume - altã, aclo dighios!...
Totãna bãltsãle shi-amarea mi pitrumsirã sh-mi trunduirã cu mistiryiul a lor fãrã fundu.
Chirãgiadzlji zbura ti stihii, ti dzãne, - cum se-adarã nãse ca nishte feate musheate, cum ies pri la shopute, cãndu...
- Ssst!... Titsets! - featse, anarga, un aush cu sarica sh-cu percea albe.
- Tse easte?
- Astupat chipurile a caljilor? - ãntribã aushlu, minduit.
- Le-astupãm; cã tse?
- Doamne, mare ts-u Numa!... Shi aushlu featse di doauã ori crutsea, sh-minã caplu. - Mare ts-u Numa!
- Tse easte, lalã?
- Cum?, nu avdzãtu? Nu shtits iu n-aflãm!... Ia, ia!... Aushlu aplicã ureacljea. Ascultãm.
Tu noaptea tãcutã, amurtsãtã, nishte bots astimte, ca di cãmbãnji, inshea di tu baltã. Nã lo nã mare fricã!
- Dighios asunã? Cum? Tu baltã?
- Tsiva, tsiva!... - dzãse aushlu.
Ma, vreava atsea si scula iarã, se-anãltsa cãtrã noi, - di calea estã canda didea toaca.
- Avdzãts!... Mãri ãlji sãntu seamnile. Dumnidzãu nu-alasã vãrnu nipidipsit. Auatse, acãtsã aushlu, iu easte balta estã, eara nã oarã case mãri, un cãsãbã avdzãt, cu oaminji multsã. Shi-un preftu - aclo si-lji hibã -, arucã sivdaia pri hiljea lui.
- Hiljea lui?!
- Ashi, ashi... Bãgã ocljiul pri hiljea lui. Sh-nãsã, marata, dzuã sh-noapte si-ncljina la icoanã, la Paradhisa curatã, ca si-u ascapã. Shi unã dzuã, tu nã sãrbãtoare mare, cãndu lumea eara adunatã la bisearicã shi feata ãshi fãtsea crutsea, preftul sãlãghi si-u acatsã cu zorea. Shi-atumtsea, bisearica sh-hoara tutã cãdzu, sh-piste nãsã inshi apã, iar preftul cu feata s-featsirã doi peshti cari alagã, alagã shi nu pot si se-acatsã...
Aushlu tãcu. Balta s-cutrimburã tu oara estã.
- Alagã, alagã sh-nu pot si se-acatsã!... - shuptirãm noi, aspãreats.
- Shi-arãmase bisearica, sh-cãmbãnjile, toaca - si da singure, tu noptsãle tãcute.
...Mi-aplicai ninga nã oarã tu mardzinea di baltã. Luna, mare ca un furcutash, tritsea nuntru, ahãnda shi steale arãshe, aprimte, shi niori - trãmbe, trãmbe... Shi-nji si pãru cã ved nishte case, biserits cu portsãle dishcljise... Sh-cãmbãnjile astimte dipriunã asuna, asuna...
OAMIÑI DI ZÃMANE
Eh, lai oaminji di zãmane!
Tse casã dumneascã eara aestã, sh-tse oaminji bunji shidea nuntru!
...Atumtsea - un gardu eara di-anvarliga, sh-cãnd ts-arcai ocljilji, casa lumbãrsea di fudulã sh-di avutã, ca nã palate arhundeascã.
Sh-di tahina pãnã seara - giocuri shi-arãderi shi ahãnte bots ficiureshti se-avdza tu ubor, cã nã fumealje mare bãna tu casa aestã.
Sh-nji-aduc aminte...
Eara prumuveara. Ponjilji arca florile tu grãdinã shi fliture albe se-agiuca piste lilice.
Sh-nã dzuã, di cu-andzare, agiumse auatse un tinir picurar cu un njel ãn bratsã. Mutri-n sus sh-acãtsã s-cãntã:
Ts-am nã turmã, o lea vrutã,
Mashi mutrea tu cãmpul vearde:
Nu-s putsãnji, nu-s unã sutã,
Cã-s ahãntsã njelji musheats!
Am shi-arudz, am shi caleshi,
Am shi-ahãte alte njeale,
Cã-nji fitarã oile-a meale
Di-nji si featse turma mare.
Sh-di tuts njelji, cama bunlu
Az trã tine io lu-alepshu.
Ashi cãnta picurarlu.
Ma - cã tse nu-lji grea vãrnu? Cã totãna, cãndu agiundzea nãs di tu arniu, nã pirusheanã scutea caplu tu firidã, sh-cu dultse zbor, ãlji grea:
- Ghine vinjishi, picurare!
- Ghine te-aflai, mori feata mea!
- Picurare, cum tricushi tu-arniu?
- Vru Dumnidzãu di li scoasim oile ghine; mashi di tine mi lo dorlu.
- Si-ni bãnedz, lai picurare! Cãntã niheamã, sh-bate i cu flueara, - cã iarna tutã nu-lji avdzai cãntarea!
Picurarlu cãnta, sh-tut cu harauã s-turna la oi, sh-hãrcoape le-afla oile, iu alãga, prit vulodz.
Shi-az lji-adutsea un njel pishcheshe, di marea vreare tse-lji avea. Ma tse pãtsã nãsã? Sh-nu putea se-achicãseascã picurarlu aestu... Cã tse nu inshea iarã tu firidã, ca nã lunã-mplinã, s-lji greascã cu boatsea dultse: „Ghine vinjishi, picurare!“?
Cãntã iarã picurarlu:
Lasã furca, o lea vrutã,
Shi mutrea tu cãmpul vearde,
Nu-s putsãne, nu-s nã sutã,
Cã-s ahãnte oi musheate...
Nuntru eara tãtseare mare, sh-tsiva nu se-avdza ãn casã. Atumtsea, picurarlu ãntribã:
- Tse s-featsirã aeshti di-auatse?
Sh-nu shtiu cari-lji dzãse:
- Fudzirã sh-nãshi tu xeane!
Tricurã anji... Shi, dupã anji di dzãle u vidzui iarã casa aestã. Gardul eara aspartu sh-prãvdzãle pãshtea iarba tu grãdinã.
Shi-ashtiptai se-ascultu tsiva arãdeare i tsiva bots ficiureshti...
Irnjie arãu, tuts amutsãrã!
Tse lai casã dumneascã eara aestã, sh-tse oaminji bunji shidea nuntru! Sh-canda nu eara vãrnãoarã...
Sculai caplu. Streaha angrica s-cadã. Mashi nã iadirã vearde se-angãrlima cãtrã ãn sus, mutrindalui se-ayuneascã jalea di tu loclu aestu shi se-astupã cu frãndzã firidzle pri iu s-videa nuntru stiznjile tute arãmate.
Mi curmã njila. Vream si shtiu tse s-featse mã fumealje ãntreagã, tse bãna tu casa aestã.
La vitsinji, pri praglu di poartã shidea nã moashe, cu furca-n brãn. Sh-turtsea moasha aestã, turtsea cairlu a ljei.
Mi-aprucheai. Moasha sculã caplu.
- Iu suntu aeshti di-auatse?
Moasha mi mutri nã oarã, suschirã dit hicate...
- E, hiilu-a njeu! Ia, di cum fudzirã - nu s-turnarã nãpoi!
- Sh-un picurar tse yinea auatse, nu shtii, dado, tse pãtsã? Un musheat, ashi - cu percea sãlãghitã.
- „Un picurar musheat, cu percea sãlãghitã...“ Maia s-mindui niheamã. - A, a, shtiu. Escu moashe, ma iarã nji-aduc aminte. Nveasta - vrea s-dzãcã trã nor-sa - nji dzãse nã oarã: „A mori mamo, ia vedz picurarlu aestu; nu lu-ntreghi tse are? Totãna yine auatse - shi cãt nji-u njilã di nãs! Easte musheat shi-are fatsa galbinã, shi-are lãcrinji tu ocli“. Shi eu ãlji grii. Shidea acloia, pri cheatra atsea tse vedz: „- A bre hiilu-a njeu, ãlji dzãsh, - nu-nji aspunji shi-a njia tse-ai?“ Nãs acãtsã s-plãngã. Trã tse plãndzea nu shtiu. Ma, mi-ntribã: „- Aeshti tse shidea auatse - nu va s-yinã altãoarã?“ „- Am cum s-veade, hiilu-a njeu, nu shi-u-au tu minte s-yinã“. Sh-di-atuntsea, nu-l vidzui altãoarã picurarlu atsel.
Dupã un an, picurarlji tuts ãntribarã trã nãs shi spusirã cã iarna atsea nu-avea dipusã tu arniu, cã-shi avea datã oile la un sots di-a lui, s-li pascã, sh-cã taha plãmse multu cãndu s-dispãrtsã di nãshi. Dumnidzãu shtie, hiil-a njeu, nu shtiu, io nu shtiu tse s-tsã dzãc... Ma, cari cãnta noaptea atsea, tse lai fluearã ahãntu jiloasã!...
Maia tãcu putsãn, sh-minã caplu tu oara aestã.
Shi-eara unã azvimturare, cara trãndzea un vimtu..., sh-tutã noaptea plãmse nã fluearã tu uborlu aestu. Nu shtiu, nu shtiu - ma di nãs altu nu-avea cari s-yinã..., shi-ahtãri jiloase cãntitse... Nu, nu, cãntitsle atseale nu eara trã bun. Ashi, hiilu-a njeu, ashi - cãntitsle atseale nu eara trã bun...
HAIDA
Tu horile armãneshti S. Shi M. s-arughi unã numtã, numtã mare, de-atseale cari s-acatsã optu dzãle ninte di-ncurunare shi-s bitisescu alte optu - dupã. Celnicu Bucuvalã din S. ãshi ãnsoarã ficiorlu, Chita, shi-ljea feata celniclui Nastu, din M. Tu daule hori, di la njic pãn la mare, s-hãrisescu, cã celnitslji a lor shi-au numtã. Mashi un suflit di om, Haida al Nastu, feata cari dupã sheapte dzãle va s-facã-nveastã, ãshi easte multu ãnvirinatã shi inima lji si-arupe di jale, cãndu shi-adutse aminte cã ea va s-hibã unã dzuã ãnveasta al Chita al Bucuvalã. Ea, mushata sh-daljeana Haidã, ea - singura fumealje a avdzãtlui Nastu, s-ljea un urãt, fãrã hare shi lãnguros, ca Chita, - bana nu shi-u vrea!
Suntu tsisprãdzatse di-anji di cãndu Haida easte isusitã. Eara atumtsea di doi anji, shi-Chita di tsintsi. Nastu ãshi deadi zborlu cã ãncuscreadzã cu Bucuvalã, shi-di-atumtsea armasirã cuscri. Shi acriscurã fumeljile-a lor, shi-cãt musheatã shi cu aname s-fãtsea Haida, ahãt urut, lãnyãros, shi slab tu trup shi-tu minte s-fãtsea Chita. Ma Bucuvalã eara avut, avea cupii di oi fãrã numir, avea cãrvãnji di mulãri ca anghilji. Nu eara Chita ti lume, ma cu avearea-lji, putea s-bãneadzã ghine cu Haida. Ashi s-minduia Nastu cu tsal Nastu shi nitsi prit minte nu lã tritsea cã Haida nu va-l va pri Chita. Shi-dipreapoia, shi-ca s-nu-l vrea nãsã, tsi putea s-facã, avea fatsã s-lã dzãcã a lor cã nu-l va? S-fãtsea si s-asparga cuscrilje ahãt veaclje? Shtia feata lucrul aestu, sh-cãndu s-minduia cã tsi u ashteaptã, shi-uhta dit hicate shi-shi virsa lacrinji ca prune. Sh-tora, cãndu videa cã s-aproache chirolu ca s-intrã tu casa-al Chita, di dimneatsa pãnã seara - tu unã plãndzeare u adutsea.
Tatã-su sh-mãsa nu-aducheau trã tse hiljea lã easte ãnvirinatã, cã la ãntribarea a lor - trã tse plãndze? - ea lã dzãtsea cã s-minduiashte cã va-lji alasã singuri, shi-lji yinea plãngul dit inimã.
Avea Nastu un picurar, Chendra, ahãt gione shi ahãt mushat, di tsã yinea s-lji ljeai caplu shi s-fudz. Shi zbura Chendra ahãt dultsi, di cãnda njeare lji cura di gurã. Haida sh-lu avea tu inimã, sh-cãndu-l videa, cãnda ãshi videa soarle, shi trã ici-tsiva - sãhãts ãntredz u arãsea si zburascã cu el, lu-ncãcea di multe ori cãndu s-amãna s-yinã di la oi, iar cãndu yinea altu vãrnu s-ljea pãne, ea fãtsea tsi fãtsea ca s-lji da putsãnã, ca ashi si-l facã pri Chendra s-yinã-n hoarã.
Tru stãmãna di numtã, Chendra eara ãn hoarã. U videa Haida cu oclji ãmplinji di lãcrinji, ma s-ãndirsea s-u-ntreabã trã tse plãndze. Gioi, cãndu-lji bãgarã ucnãlu, Haida plãmse ahãt multu, cã seara - cãndu u vidzu, nu putu si s-tsãnã; s-apruche di nãsã shi, cu boatsea a lui dultse, ãlji dzãse:
- Ljeartã-mi, lea Haidã, cã va tsã zburãscu, ma - ashi s-bãnedz! - spuni-nji: tsi-ai di plãndzã tutã dzua?
- Ah, lai Chendra, lai Chendra, - s-nji shtiai inima! Yinu, yinu aua la nã parte, s-ts-aspun mãrazle-a meale.
Tu grãdinã, sum ciresh, feata, cu oclji ãmplinji di lãcrinji, acãtsã si-lji dzãcã:
- Nu shtii, tine, lai Chendra, cã va mi mãritã, cã dumãnicã tse yine, mine va escu ãnveasta a urutlui sh-nihitlui Chita? Mutrea-mi tini, tsi di-anji di dzãle mi cunoshti, - escu mini trã Chita? Ãnji undzashte a njia si-es tu sutsatã, s-ies tu lume cu tihilailu atsel di Chita? Nu i crimã di njeata a mea, ca s-nji ãncljid bana cu un ahtare om? Nu-lji voi avearea, nu-lji voi cilnicata, nu-lji voi casa, nu-lji voi numa, - mini-nji voi un om cu cari s-nu-nji hibã arshine s-ies tu lume. Ah, Chendra frate, nu-aducheai cã nji si dishcljidea inima cãndu ti videam cã yineai di la oi, cã mi arãsea si zburãscu sãhãts ãntredz cu tine?
Sh-plãngul lji curmã zborlu. Chendra lailu, cari nu s-ashtipta vãrnã oarã ca nã featã di celnic, nã featã ca Haida, poate si s-minduiascã la nãs shi si-l va, s-featsi arosh ca cireasha, inima ahurhi si-lji batã, sh-nu shtia cu s-acatsã zborlu, cãndu avdzã atseali tse-lji dzãse Haida. El tãtsea sh-Haida ãshi plãndzea. Tricurã ashi ãndoauã minute, sh-Haida acãtsã iarã:
- Ascultã, Chendra, - doauã lucre mi-ascapã pri mine di Chita. I tine, i aestu... Sh-tu oara atsea scoase din gepi un cutsut. I va fudzim dolji largu, largu, iu vãrnu di-aeshti s-nu nã veadã, shi aclo s-bãnãm dolji cum nã va inima, i dumãnicã - tu oara tsi va mi bagã tu bisearica din hoara al Chita, ca s-nu poatã s-mi ãncrunã, - cu aest cutsut va-nji ascap di arshinea tsi lumea va si-nji facã.
- Ma, lea Haidã, tine featã di celnic, tine avdzãtã tu minte sh-tu mushuteatsã, cum va tsã ledz bana di un picurar ca mine?
- Avdzã tse tsã dzãc mine, Chendra: eshti gione, livendu, shi musheat. Inima-nji ti va - shi, di multi ori ãnji yinea si-lji dzãc a tatã-njiu ca s-mi da la tine, ma lji shtiu huia. Tr-atsea, Chendra - nu mi-alasã ca s-mor di cututs. Mãne i vinjeri, sãmbãtã va yinã cuscrilji s-mi ljea. Seara va stãm la shuputic, ãn dzeanã, la stanea a noastrã. Aclo, alantsã va s-mãcã, va s-bea, va s-cãntã, va s-gioacã. Mine va mutrescu s-aflu oara, va mi fur di ninga cuscroanji, tine s-yinji dupã mine, shi dolji va nã fudzim di lumea aestã arauã. Tsi dzãts tine, Chendra?
Sh-armase maratlu di Chendra ca aspãreat, cãndu avdzã aeste zboare shi, dupã putsãnã minduire ãlji dzãse:
- Haido, i sh-mine va mor cu tine, i dolji sãmbãtã noaptea va fudzim. Fã-te-nveastã, tine Haido, sh-Dumidzã s-n-agiutã!
- Dumnidzã s-n-agiutã - dzãse sh-nãsã, shi s-dispãrtsãrã. Ali Haide ãlji yine inima tu loc, lacrãnjilji di jale lji si curmarã, shi - cu inima ãmplinã di harauã, ãshi si fãtsea ãnveastã, ca tute ãnveastile.
Vine sãmbãta shi, cuscrãlji, multsã, multsã - ca frãndzãle, ãshi vinirã si-shi ljea ãnveasta. Haida, ãndreaptã cu fustãnji shi shimii di mãtase, cu zãvon sh-cu bairi di flurii pãnã la brãn, tsã si pãrea cã easte nã dzãnã. Sh-u bãgarã pri cal shi si-n-chisirã calea cãtrã hoara al Chita. Chendra ãshi trãdzea calu a ãnveastiljei di cãpestru, ma ca si-l mutreai ghine, puteai s-aducheshti cã mare minduire shi-avea.
Pri ninga searã, agiumsirã la Stanea-al Nastu shi-aclo, dzatse picurari shi-bilea nimalje, iar altsã ahãts ãndridzea focurile, ca s-le frigã. Tsintsi calji ãncãrcats cu vareli di yin ãshi si discarcarã la stane - sh-Nastu tut dzãtsea cã poate s-nu-agiungã. Cu arãchia shi-ahurhi muabetea, shi cãndu isherã friptaljile, tsisprãdzats di picurari mishtea yin - sh-tut nu eara dure. Cãnta shi giuca cuscrãlji di tsã si pãrea cã ti-aflji tu altã lume.
Oara tritsea, shi cãndu yinlu eara tu bitisire, putsãnã lume ninga eara dishtiptatã. Haida s-featse cã doarme, sh-cãndu tuts di ninga nãsã durnjea, - cu stranjile di pri nãsã, ca ãnveastã, cum sh-eara, s-furã di ninga cuscrame shi fudzi cãtrã ãnghios, cãtrã iu s-avea dusã Chendra. Dolji, - noptsã sh-dzãle ãntredz fudzirã diparte, cale di stãmãnji.
Numta s-asparse. Nastu cu taifa-lji s-turnarã ãn hoarã-lã. Ma, di multã arshine, lailu Nastu - tu unã dzuã aushi, canda tricurã anji multsã piste nãs. Agiumsu-n hoarã, dimãndã ca tu casa a lui - altã oarã ali Haide s-nu s-aducã aminte.
Tricurã tsisprãyinyits di-anji. Eara unã dzuã di Sum-Chetru ca trã nã mirinde. Armãnjilji din hoara M. avea ishetã aproape tuts tu ciirea di ningã hoarã, iu tiniramea sh-giuca-n cor, iar aushlji na naparte fãtsea sire shi a multor di nãshi lã pãrea arãu cã cicioarle nu lã fac, ca si s-acatsã shi elji ãn cor.
Di diparte s-videa trei cãlãtori, cari yinea-n cãlar. S-apruchearã di hoarã, trapsirã-ndreptu iu shidea aushlji. Ñirdzea ãn cap un tinir, livendu sh-musheat, di tsi si pãrea un anghil. Avea ahãtã mãrilje tu mutrita a lui, cã aushlji si scularã tuts ãn cicioare cãndu s-dipuse el di pri cal sh-lã deade bunã dzua. Atselji din cor stãturã tu loc sh-tutã lumea sh-avea arcatã oclji pri cãlãtori. Stranjle a lor aspunea cã suntu oaminji di aua aproapea. Dupã ghinuire, cum easte adetea armãneascã, unlu di aushi lji dzãse a tinirlui cãlãtor, cã tu hoara lor nu-are hane, ma ca s-va si-lji tinjiseascã casa, s-hibã oaspe la nãs astãsearã. Tinirlu dimãndã a sotslor a lui s-ljea calji, sh-cu un ficior lji dusirã ãn hoarã. Cãndu s-asparsi corlu, pri ningã searã, cãlãtorlu cu unã taifã di oaminji s-dusirã la cunache, iu shidzurã multã oarã.
Tu videari, aestu tinir sh-u adutsea cu tsiniva din hoarã - sh-mults aushi zburãrã un cu alantu trã aestu lucru, ma vãrnu nu putut si-lji da ghini cale, cu care sh-undzeashti.
A doua-dz dimneatsa, la bisearicã, tra s-lji facã tinjie a xenlui, lu bãgarã ninga nai bunjilji din hoarã. Ningã nãs shidea paplu Nastu, cari cãt tsãnu bisearica nu-shi mutã mutrita di pri tinirlu cãlãtor.
Di dzua atsea araua, cãndu lji si featsi arshinea al Nastu, di lji fudzi hilji-sa, multi ori - sh-oaminji din hoarã, shi xenji vrurã s-dishcljidã zbor di Haida, ma el curma zborlu nibitisit sh-lã dzãtsea - cari va si-nji facã chefea, s-nu-nji dishcljidã ahtare cuvendã. Nitsi Nastu nu cutidza vãrnã oarã si zburascã ãn casã trã hilji-sa.
Sh-cu cãt lu mutrea ma multu aushlu, cu ahãt aduchea cã inima-lji vrea si zburascã cu nãs.
Tu isherea din bisearicã, bãrbatslji, ãn curte, cãte tsintsi - shase la un loc, zbura trã vizitele tse au s-li facã, iar la unã parte, paplu Nastu, ãndupãrat pri tuiag, avina cu mutrita pri tinirlu xen. Cãndu ishe dit bisearicã sh-moasha tsal Nastu, paplu u acljimã ningã nãs, sh-di cara-lji dzãsi ãndoauã zboarã, moasha ahurhi sh-nãsã s-mutreascã pri noulu cãlãtor, sh-cãnda unã mare greatsã lji si mutã di pri inimã.
Lumea s-rãspãndzã, sh-dolji aushi sh-njirdzea sh-nãshi anarga-narga.
Agiumshi acasã, moasha - ca vãrnã oarã, nu shtia cum s-ma-ndreagã oda di-ashtiptare. Inima lji eara ãmplinã di harauã shi lji dzãtsea cã, tsiva nou, tsiva bun, trã casa lor va s-facã dzua atsea. Di oarã - oarã ea ishea pãnã la poartã, s-veadã dise atsel xen va yinã sh-pri la elji.
Aproapea di prãndzu, unã taifã di oaminji, cu tinirlu cãlãtor, vinirã s-facã vizitã shi pri la paplu Nastu. Ali moashe lji trimurau cicioarle, iar al pap lji bãtea inima ahãt zori, tush canda vrea s-iasã dit loclu-lji. S-dishcljisi zbor di unã, di altã, ma Nastu nu sh-eara dip pri aclo, el s-minduia cum s-facã s-ãntreabã pri xen di iu iaste. Tinirlu cãlãtor nu-ashtiptã multu shi ahurhi el.
- Pap, dzãse nãs, ti vidzui la bisearicã, multu cã mi mutreai. Poate vrei s-aflji cari escu. Mine yin di multu largu. Aclo la noi bãneadzã un celnic mult-avdzãtu. Dumnidzã lji deade di tute bunile, ma muljeari-sa shi-are unã mirache: Shi-iaste multu largu di pãrintsã shi di multu nu lji-are vidzutã. Shtia nãsã cã va trec pri aua shi-nji dzãse s-vã dau a voauã, - a tsãia shi-ali maie multe ãncljinãciunji. Ma trã tse a voauã sh-nu altui di aua-n hoarã, nu shtiu.
- Spune, lai hiljiu, lji dzãse maia tsal Nastu, nacã u acljeamã Haida pri atsea muljeare, sh-nacã u ai tine tsiva?
- Ca si shtiu cã voi avets vreare trã atsel celnic sh-trã muljeari-sa, Haida, va s-vã dzãc tsi lji-am.
- Cum s-nu u vrem Haida, lai hiljiu, lji-u turnã moasha, cãndu easte hiljea noastrã?
- Atumtsea aflats cã mine escu hiljilu a li Haide, sh-yin s-aflu dit gura a voastrã dise u avets ljirtatã.
Moasha nu putut si s-tsãnã; si sãlãghi la nipot-su shi ahurhi s-lu bashe di nu-s sutura. Lailu pap Nastu canda ãngljitsã tu loclu iu shidea. Unlu di oaspits lu lo di mãnã, lu dusi la nipot-su, cari lji bãshe mãna, iar Nastu-l bãshe tu frãmte, shi oclji lji-avea ãmplinji di lãcrinji.
Prãndzlu shi seara, nipotlu fu oaspe la paplu Nastu, iar dupã doi meshi di dzãli, celniclu Chendra cu Haida, cu fumealjea-lã tutã, cu cupiile di oi, cu cãrvãnjili di calji sh-vinjirã tu hoara M.
Casa al pap Nastu, ãncljisã di-ahãts anji di dzãle, s-dishcljise din nou. Chendra shi Haida, bunji cum sh-eara shi ca ficiori, lji avea pri aushi tu multã vreare sh-tu multã tinjie. Aushlji, cari nu sh-u vrea bana cãndu earau singuri, nu-s sãtura tora di nãsã - shi multsã anji ninga shi-bãnarã, di-acriscurã nipots shi nipots di nipots.
NIPOATA AVIGLjITORULUI
Muntsãlji armasirã ca irnjii.
Fudzirã cupiile di oi... s-chirurã diparte-n cale picurarlji ãnvirinats, s-dipãrtarã fumeile cu cãrvãnjile a lor. Hoara, armasã singurã, ãshi plãndze mira-lji. Pãdurile vãzescu, canda vor se-aspunã sh-nãse jalea ti oaspitslji a lor duruts, tsi fudzirã diparte... diparte sh-loarã cu nãshi tutã haraua, tutã nãdia lor.
Se-asteasirã cãntitsle dultse di fluearã, nu ma se-avdu botsle a armãnelor dailjeane. Tu loclu a lor vimtul arãsunã jilos, ljea cu nãs frãndzã uscate, umple hoara ãntreagã... u dishteaptã dit yislu a ljei greu, shi-apoia se-astindze diparte, tu vãljiurle stirnoase a muntsãlor.
Cãtã jale adutse sh-toamna, cãte ininji durute nu dispartã... cãte vreri nu arãtseashte sh-le-astindze ti totuna.
Pluina aratse tse avea cãdzutã ahãtã oarã, pãpsi. Diparte-n dzare, pi tu cripiturile a niorlor, alunica mundzãle a soarelui, aproapea s-chearã, cãndu fumeile cu cupiile di oi sh-cãrvãnjile fugate din hoarã alina cu greu giuglu a muntilui.
Bãrbatslji anãngãsea calji, cã dupã muntile tse-alina, s-tindea cãmpul iu lipsea s-facã cunache.
Ãn cheare, nitsi unã mundã lunjinoasã. Umbrile ahurhirã si s-tindã piste munts shi vãljiuri ninte, ca unã lunjinã putsãn asteasã, apoi ca un zãvon ljai... lai, sum care s-chirdea pãdurile tãcute. Cãmpul, chirdut shi-el tu-ntuneric, inyisa dzãlile musheate di prumuvearã... - nã tãtseare ca di murmintu. Dinãoarã, tut cãmpul s-umplu di bots subtsãri di chipuri, di strigãri di oaminji, di alãtrãri di cãnji: eara fumeile cu cãrvãnjile a lor.
Focurile aprease lunjinarã cãmpul. Mulile li discãrcarã, oile arãirã pi tu cãmpul aruvinat. Tserlu, alãcit cu putsãn ma nãinte, si-nsirina putsãn cãte putsãn; Sh-cu el si-nsirina shi suflitile armãnjilor tse pãnã atumtsea eara tãcuts. Fluerle acãtsarã se-aspunã dorlu a tinirilor; cãntitsle juneshti shi di vreare fãtsea ca se-arãsunã cãmpul ãntreg. Muntsãlji shi vãljiurile s-dishtipta; pãdurile s-dishtipta shi-eale. Tute di-avarliga s-hãrisea di bana aestã curatã a armãnilor. Luna se-avea nãltsatã-n tser, focurile se-astindzea un dupã alantu. Armãnjilji durnjea somnu lishor, sum tserlu sirin ca bana a lor.
Mashi un suflit cãnjisit, un tinir analtu shi sãnãtos ca tuts armãnjilji di munte, avigljea ningã foclu tse ardea... tse ardea ca inima-lji tu cheptu. Shidea ashi tãcut shi minduiri ãlji tritsea pit minte, minduiri tse ninte lji yinea mintite, fãrã aradhã, di nu putea se-achicãseascã tsiva; apoia-lji yinea baire-baire, dit care putea si-shi veadã bana-lji ãmplinã di-arale: s-veade di cu njic oarfãn, apoia agiumtu mare, singur, fãrã se-aibã a cui si shi-aspunã dorlu... Nã dzuã di Stã-Mãrie lji inshi ãn cale unã inimã durutã, unã featã cu suflit di anghil, cu care se-achicãsi: Shi-aspusirã dolji dorlu, s-nicarã tu lãcrinji di harauã, sh-di-atumtsea... La minduirea aestã, frãmtea lji si acupiri cu sudoare aratse, ocljilji lji si muljearã... Sh-fãrã si s-minduiascã ma multu, si sculã sh-mutri diparte, cãtrã hoarã.
Di-avarliga tute tãtsea: analtu-n tser stealile trimbura lishor, luna ãnyilicioasã ãshi tritsea lunga-lji cale shi umplea pãdurile de lunjinã. Armãnjilji durnea somnu lishor... Tãtseare mare eara-n tser sh-pri loc; ma furtunã eara tu cheptul al Dina. Tãtsearea aestã canda-lji njicura sh-furtuna dit cheptu, shi ashi, ma lishurat, shidzu ningã foc ca si s-minduiascã iarã. Ma tora, minduiri ma lãi ãlji yinea tu minte... bots plãnguroase lji-arãsuna la ureclji... umbre lundzi, aspãroase lji tritsea dininte. Ãncljise nã minutã ocljilji ca se-ascapã di tute aiste... Shi-atumtsea lji-inshi dininte limpide icoana tsi-lji friminta mintea ahãntã oarã: diparte, ãn hoarã, vruta-lji Virã armase singurã cu tatã-su, avigljitorlu a hoarãljei; s-neacã tu lãcrinji shi-shi plãndze njira-lji ninjiloasã... Sh-plãndze bana ãmplinã di fãrmatse tsi u-ashteaptã iarna aistã.
Aistã lu-azvimse dicutot... nu vru si s-minduiascã ma multu, sã sculã shirpitat ca di vãrnu yis arãu, arãchi tuiaga, angãnã cãnile coluv di ningã oi shi-nchisi nãpoi ãn hoarã, ca s-da pãrigorie atsiljei tsi lji-achicãsi dorlu sh-lãcrinjile, si-u-ascapã di bana greauã... Sh-imna cu alãgare, ca axenlu tsi si veade aproape di hoarã-lji, shi-alagã ca si s-arucã cãt cama-n yie tu bratsãle durute a atsilor tsi-l ashteaptã cu nearãvdare...
Hoara, chirdutã tu ãntuneric, ãnyisa jiloslu yis di toamnã. Un vimtu aratse sufla di cãtrã tu pãdure ahãt turbat, di scutea arburlji dit rãdãtsinã shi trunduia hoara-ntreagã; canda arghiandele scãpate dit brãndzi greale trec tu turbare pisti hoarã. Dupã putsãn, neaua loa s-cadã pale-pale shi anvãlea hoara ãntreagã. Casile tute eara goale shi-ntunicoase, mashi nã casã njicã, cu uborlu mare sh-irnjiu, eara lunjinatã di cãndila tsi ardea slabã... slabã. Sh-nuntru, ningã vatrã, lucra nã featã, nã featã cu fatsãle ca jar, cu ocljilji mãri shi jiloshi, cu perlu fundutos shi ca hrisafe; eara ca un mer di amalamã arucat anamisa di urfanjea a casãljei. Lucra mãrata featã shi lãcrinjile tsi-lji cura di oarã-oarã pi fatsã... astindzea jarlu tsi ardea aproape di nãsã. Di nafoarã, zvinturãri di neauã agudea cu vãrtute pi firidzle alichite cu cãrtsã... feata tãcutã cãdea pi minduiri sh-lãcrinjile calde lji-alunica pi fatsã.
Lungã shi jiloasã easte isturia aishtui suflit curat, ãmplin de fãrmatse: armasã di cu nicã fãrã pãrints, fu luatã di tatã-su, avigljitorlu-a hoarãljei, un ãmbitãtor, care u alasã dzãle ãntredz singurã cob acasã, cu un codru uscat di pãne, sh-cãndu yine, apoi, lipseashte s-aravdã bratslu a lui greu, cã u bãtea... u bãtea pãnã cãdea lishinatã-mpade. Sh-lji arãvda tute aiste mãrata featã... li arãvda, cã avea nãdia cã tu unã dzuã lipsea s-ascapã di bana aistã greauã; eara un altu suflit care u pãrigurisea... eara vrutlu a ljei Dina, care-lji zbura di ahãte ori di unã banã ma bunã... ma hãrioasã.
La aiste s-minduia mãrata featã tu aistã noapte furtunoasã, ti atsea lãcrinjile-lji cura vale pri fatsã.
Neadzã-noapte eara tricutã, nafoarã nu s-videa s-cadã nitsi un fulgu di neauã, vimtul eara sclãvuit shi hoara durnjea sum zãvonlu albu di neauã.
Feata lucra nica, ningã foclu astes... Sh-di nisumnatã tsi eara, ocljilji si-ncljidea greu, ma minduirile u turbura dipriunã; cãte nã oarã-l videa pi vrutlu-lji Dina diparte, tu cãmpu, tut cu mintea la nãsã... altã-oarã lji-avdza canda boatsea-lji dultse, cum u acljima s-fugã... s-fugã diparte shi s-ascapã di bana greauã... Sh-cum s-minduia ashi, ãlji pãru cã avdzã n-aevea flueara al Dina; boatsea yinea jiloasã, din sus di cãtrã tu dzeanã shi arãsuna musheat pãn’ tu odã la nãsã. S-cutrimurã, ca aspãreatã, un arãs lishor lji hãrisi budzãle, shi cãdzu curmatã ningã vatra aratse...
Nafoarã, hoara arãsuna nica di cãnticlu jilos di flueara al Dina, cã eara nãs tsi cãnta... Fugat dit cãmpu, imnã oare ãntredz, shi - ninte di apiritã, agiumse strã hoarã. Vru si s-ducã ãndreptu ningã casa ali Vire, si-u pãriguriseascã, cã u shtia cã-i jilitã, ma tatã-su... atsel suflit arãu, vrea-l duchea poate, shi-atumtsea eara ma arãu ti Vira.
Ti atsea, cãt agiumse pi dzeanã, cãntã dit fluearã, ninte, cãnticlu a lor vrut, cãnticlu cu care u-acljima sh-veara, la tãrushte.
Ashtiptã putsãn... Di cãtrã casa ali Vire - nitsi un semnu, nitsi nã boatse, mashi nã lunjinã slabã s-videa nãuntru. Vru s-cãntã iara... flueara lji pãru aspartã, cã nu scutea nitsi unã boatse. U arucã tu neauã, shi-apoia lo s-cãntã cu gura cãnticlu tsi-l cãnta totãna Vira cãndu nirdzea la tãrushte, icã la fãntãnã:
Featã, ocljiu mãrdzelat,
Vruta mea armãnã,
S-nu di tuts, lea, amãnat
Seara, la fãntãnã.
Cã te-ashteaptã mults junari,
Vrutã, si-nji ti-arapã,
Cã tu sirmi ãnji ti-adari,
Cãndu njerdz ãntr-apã.
S-nu ma portsã, featã, n-cor -
Minduhii, dubloane,
Cã junarilji, de-a tãu dor
Fug jilits tu-axeane...
Shi cãntã ahãntu jilos, ahãntu plãnguros, cã hoara ãntreagã s-cutrimurã di njilã. Casile goale sh-tãcute s-dishtiptarã, la aistã boatse cunuscutã, arãsunarã plãnguros... canda plãndzea shi-eale deadun cu nãs. Shidzu putsãn, ashtiptãndalui. Duchea nã harauã ficiureascã anda s-minduia cã dupã putsãn va s-hibã aproape di vruta-lji, cã va s-poatã s-lji-ashteargã lãcrinjile... Ma chirolu canda azbura... dupã putsãn, di cãtrã tu apreasã, hãryia lipsea si-shi aspunã frãmtea-lji lunjinoasã. Dina li videa tute aiste, ti atsea nu ashtiptã ma multu, shi ãnchisi.
Chirolu eara arucuros, sh-di oarã-oarã vimtul sufla cu vãrtute, shi lu agudea pi fatsã; ma Dina tritsea tãcut pit hoara chirdutã tu ãntunericlu tsi s-tinde ninte di hãryie. Agiumtu ningã casa alãntui avigljitor, mutri pit firidã: un foc mare ardea tu vatrã, shi avigljitorilji eara teshi ningã nãs.
Un cãne tu alatrã, alãgã dupã nãs shi apoi s-turnã iara ningã poartã. Dina tritsea ninte... fãrã si-s toarnã s-mutreascã nãpoi... cã vrea s-agiungã cãt cama ayonjea aclo, ti iu avea-nchisitã.
Alãtrarea a cãnilui dishtiptã pi avigljitorlji chirduts di yinlu tsi avea biutã noaptea ãntreagã. Duchirã cã easte om xen ãn hoarã. Lalã-su ali Viri arãchi tsupata sh-nã bucatã di zadã, shi s-astrapse nafoarã. Aclo, vidzãndalui neaua cãlcatã - fãrã s-cljeamã shi pri alantsã - alãgã cãtrã casã-lji. Arcoarea di dimneatsã-l dishtiptã ma multu, shi-lji deade puteare.
Aproape di casa a lui veade cã s-minã nã umbrã; s-apruche di nãsã... Caplu-lji ãngrica greu ca pliumbul, cicioarle ãlji trimbura, mãnjile sã scularã cu puteare, ca fãrã vrearea a lui... tupoara cãdzu-nghios, sh-dupã putsãn - un trup lungu s-arucuti tu neauã, iar nã boatse asteasã murmurã: „Ah, mi dush!“
Avigljitorlu s-cutrimburã di fricã... boatsea lji-eara cunuscutã; aistã lu featse s-ducheascã ma ghine fapta arauã... Eara ca chirdut, nu shtia tsi s-facã, shi - dinãoarã, cu tsupata tu mãnã, cu maljiotlu sh-cãmeasha di sãndze, alagã acasã la nãs!
Vira s-dishtiptã ca aspãreatã. Vidzãndalui pi lalã-su ãncãrcat di sãndze, scoase un zghic... Nãs sculã tsupata sh-gri agale:
- Tats... tats - cã-l mãcai pi nãs...
Vira tãcu... Sh-cu tute cã nu putea s-acãchiseascã tsiva di tute aiste, nu cutidzã s-ãntreabã un zbor.
Avigljitorlu, chirdut nica di yinlu tsi avea biutã, shi - ma multu di videarea a sãndzilui pi cãmeashe shi maljiot... nu putu s-sheadã ma multu, cãdzu tu unã cohe, shi dinãoarã lu acãtsã un somnu greu... greu, dupã ahãte noptsã tricute cu beare sh-fãrã somnu.
Tu apreasã cripa hãryia. Casa eara cãtrã tu surin shi eara putsãn lunjinatã. Mãrata Vira eara ca tu altã lume; tsiva nu putea si-shi aducã aminte, tsiva nu putea s-achicãseascã di atseale tsi s-fãtsea dinvãrliga-lji.
Nafoarã vimtul arãsuna lungu... lungu ca ti cubilje; Vira vru s-iasã tu ubor, ma - dinãcale, ca shirpitatã, s-turnã nãuntru, cã aclo neaua eara aroshe, shi-unã boatse aspãroasã agiundzea pãn’ la nãsã. Shidzu ashi nãuntru, cã mãrmuripsitã; vrea s-plãngã - shi nu shtia trã tse; vrea si s-minduiascã shi nu shtia la tsi, cã tute-lji pãrea mintite.
La nã parte - hãrhea lalã-su tu somnu, shi aistã u aspãrea ma multu. Inshi nafoarã, shi s-lo dupã urma sãndzilui. Aclo putu s-achicãseascã tute cãte s-avea faptã: nã barã mare di sãndze, shi - tu nãsã vrutlu-lji Dina, cu fatsa-n sus, shidea tes; scoase un zghic subtsãre... Sh-cãdzu lishinatã ningã nãs.
Vimtul lishor lã hãrisi fatsa... Shi-lji plãmse... ãlji plãmse pi aishti doi tiniri, pi aiste doauã suflite cãnjiniste, curate, ca di anghilji.
Hoara s-avea umplutã di lunjinã. Dina cu Vira shidea teshi tu neauã, iar avigljitorlji durnjea chirduts tu somnu greu: suflit yiu nu s-videa pi tu hoarã. Vimtul ahurhi s-batã cama aratse, fulguri di neauã cãdea di oarã-oarã pi fatsa al Dina shi-ali Vire. Aistã u dishtiptã putsãn, lo s-batã... Shi-u dishtiptã putsãn cãte putsãn pri Vira dit lishinlu greu. Dupã putsãn lo s-batã... Sh-dishcljise ocljilji shi arsãri ca shirpitatã! S-duchea lishoarã, cu puteare... cãnta, striga... arãdea cu lacrinji, cum nu avea faptã vãrnãoarã tu banã-lji. Apoi, trãgãndalui cu puteare pi Dina mortu, lu duse-n casã... lu alãsã aclo, arãse... strigã, cãntã shi inshi nafoarã. Shi alãgã discultsã pit hoarã... alãgã ãndreptu la bisearicã, trapse cu puteare clopotlu mare, canda vrea s-adunã hoara ãntreagã ca s-plãngã pi vrutlu-lji Dina...
La boatsea aistã, hoara arãsuna jilos... Shi-apoi tãtsearea s-timse iarã...
Vira s-turnã acasã... cãntã, arãse... s-alãxi tu stranjile nale shi inshi iarã pit hoarã...
Mãrata featã, eara zurlã.

LITERATURĂ POPULARĂ 
ANECDOTE 
LEGENDE 
BASME 
LUPLU CU VULPEA 
Eara țe nu ș- eara . 
Eara un lup , - Masturlu-Nicola , și ună vulpe , - Chira-Mara . 
Nîși s- feațiră soț , se- avină deadun și avinaticlu s- lu-mpartă frățește . 
Tu ișirea avinare - aflară ună oală cu ñeare . 
- Ha ! , s- aurñi Masturlu-Nicola , - va u mîc ! 
- Năinte ș- năinte nu prinde s- dzîț : „ va u mîc “ , ma : „ va u mîcăm “ , îl’i fațe Chira-Mara . Ș- apoia , nu dzîț tine , ninga nu o-aflăm - și , ai ! - s- u mîcăm ? Macă vrei casă s- adrăm , casa nu se- adară cu gîlpuirea a tut țe s- aflăm ... 
- Cum știi , Mară ! 
- Ți să știu ? Cum fac toată lumea , ș- noi : s- o-ascundem ñearea și dit trei-trei dzîle , s- nă duțem s- mîcăm cîte puțînă . 
Feațiră cum gri Chira-Mara ațea șireata : o-ascumsiră ñearea tu un giuneapine . 
Nu tricu nă dzuă și - ia-ț-u cumbara vulpe , iu-l’i dzîțe a lupului : 
- Masture-Nicola , me-acl’imară s- pătedz ! 
- Macă te- acl’imară , du -te ! , dzîse luplu . 
Duse vulpea și - glîp-glîp ! , glîpui ñearea diprisupră , că aclo duse , aestu-l’i fu pătedzlu . 
Cîndu s- turnă , u întribă luplu : 
- Cum îl’i dzîsiși , Chiră-Mară ? 
- A părnitulu ! Cum altă soe s- l’i dzîț , - că eara protlu ficior în casă . 
- Mușeată numă , s- ță băneadză ! - gri luplu . 
Dzua alantă , ia-ț-u vulpea , pale : 
- Mastur-Nicola , me-acl’eamă s- pădetz , iară . 
- Em , du -te macă te- acl’eamă ! 
Vulpea duse și - glîp-glîp ! , u-ngiumitică oala di ñeare . 
Tu turnată u-ntribă nîpoi luplu : 
- Ți numă-l’i băgași , Chira-Mară ? 
- Ți numă s- l’i băgam ? Giumitică îl’i dzîș , că -și fu feată aestă . 
După nă dzuă , nîpoi , vulpea : 
- Mastur-Nicola , ș- adz me-acl’imară s- pătedz ! 
Luplu-lup , iu si- l’i si ducă mintea lui că aoa nu cură lucru curat ! „ Du -te “ , l’i-dzîse diznou . 
Cari duse vulpea , nu ț-alăsă ñeare tu oală ! 
Tu turnată , nîpoi u-ntribă Masturlu-Nicola : 
- E , ți numă-l’i băgași ș- a noului vleat ? 
- Bițită îl’i băgai numa ! , dzîse vulpea - că ș- o-avea bițită tută ñarea . 
- Mușeată numă , - s- ță bîneadză ! - îl’i urlă zdanganlu di lup . 
Taman avea tricută treile dzîle , ș- aprindea să s- ducă s- mîcă di ñeare . Am , ți s- mîcă , chețre ? Ñearea tută o-avea glîpuită mastorsa di vulpe . 
- Mastur-Nicola , Mastur-Nicola , - u mîcași ñearea fără di mine , cumu s- veade ! , dzîse vulpea . 
- S- mi l’erți , Chira-Mară , gri luplu - ma ñi si pare că tine u adrași aestă mușuteață ! 
Ba , că tine , ba , că mine - si- ncăceară și si- mpărțîră . 
Vulpea lo calea cîtră -n hoară , s- anciupă vîră găl’ină . Aclo iu -și imna , da di un preftu . Aestu s- turna , cu γumarlu încărcat di liturγii , di la bisearică . Nîsă -l vidzu , ma , di diparte , s- tease -n calea-l’i , ca psoahe , și , preftul , cum u vidzu , cîndu tricu prin ningă vulpe , u lo di cicior ș- o-aruncă pri γumar . Bună -i , mindui omlu , tră guna ali priftease ! 
Vulpea , pri dinăpoi , dizleagă sațl’i ș- arucă liturγiile ună cîte ună , tute îm-pade . Dipune apoia și iar , ună cîte ună , le- adună di-mpade și - l’ea-l’i ciulica , s- poț ! Agiumse cu nîse tu pădure . Aoa , na -l și Masturlu-Nicola . Aestu-l’i dtîțe , ciudusit : 
- D- iu , cumbară , d- iu , Mară , cu pleașca aestă ? 
- D- iu s- hibă , Masture-Nicola ? Em , di la bisearică ! 
- Cum acși , di țî li deadiră ? Cum feațiși ? 
- Cum s- fac ? Cum vreai s- fac ? ! Mi duș ningă ușa di bisearică și acățai : dă-ñi , prefte , nă liturγie ! - dă-ñi , prefte , nă liturγie ! Și preftul , tră ună - îñi deade nă tisagă ! 
- S- mi duc ș- io , ñi-da ș- a- ñia ? 
- Avdzî , s- da ? Va zbor , aestă ? ! 
Nu amînă luplu și na -l iu s- duțe la bisearică . Își bagă caplu tu ușă și apărñeaște s- aurlă ca vîr lup : 
- Dă-ñi , prefte , nă liturγie ! Dăăă-ñi , prefte , nă liturγie ! 
- Duuua , lupe ! Duuua , lupe ! - acățară lumea si zghilească di tute părțîle , - că nu vidzu luplu cum fudzi de- acloți . 
Agiumse tu pădure . L’i-iase vulpea s- lu-așteaptă și s- lu-n-treabă , cum tricu ? El aspuse ți pățî ș- cum vrea-l’i frîngă chilunghea , s- lu băga tu mînă . 
- Am , nu ti- ntreb - cum dzîțeai ? , gri vulpea . 
- Cum s- dzîc ? : Dăăă-ñi , prefte , nă liturγie ! 
- De- aestă nu-ț deadiră , Mastur-Nicola . Va dzîțeare cu boațea ma minută , nu tu groasa ! Aclo va si stridz dip aγalea : „ Dă-ñi , prefte , nă liturγie ! “ . 
Chirutlu di lup ascăpă nă oară nifrîmtu , și s- lo după mintea ali vulpe , să s- ducă s- grească ... cu boațea minută . E , nu-apucă Masturlu si- și bagă caplu tu ușe , și : Duuuaaa ! - pri nîs , cu cîñi , cu cățăl’i , și- l cruiră , îl cruiră cu parlu , pînă -l vătămară ! 
Ș- cu aestă , ascăpă vulpea di pondul di lup . 
TREIL’I LINĂVOȘI 
Eara țe nu ș- eara . 
Ș- eara nă oară trei linăvoși , Mitlu , Pitlu și Chitlu - cum nu poț s- ț-u badz cu mintea . Di leane ți lă eara , nă oară tu treili dzîle mîca . 
Chinsiră să s- ducă tu ună hoară . S- nu țiva di bagă vîrnu di nîși nă drășcl’eauă ma-nsus - s- acățară și- amiștreil’i de- a- numiri , și cît muta unlu ciciorlu si- l bagă ma înclo , lu muta ș- alanțî ! 
Calea tută nu scoasiră cipit tră giurat din gură ; si- l’i videai , dzîțeai că suntu țiva muț . În cale - na , nă liră , vidzi unlu ! Și s- nu grească multe di leane : „ ea-u ! “ , dzîse . Aestu fu Mitlu . „ Cari ... ? “ , gri Pitlu ; „ S- u lea ? “ , avdapse Chitlu ; „ Treil’i ! “ , tăl’e cuvenda Mitlu . 
Treil’i , că de ! - cum s- apleacă mași unlu ? 
Cu angărie greauă , apucă fluria treil’i , după țe fac ună oară - cu oara , pînă s- apleacă și să s- mută împroști . Și , di leane , tra s- nu u poartă mași unlu , u țîn treil’i cu cîte un dzeadzit ! 
Agalea-galea , agalea-galea agiumsiră în hoară ș- trapsiră la hane . Hăngilu s- lișină de- arîs , cîndu-l’i vidzu pri halea aestă . Ma , cari îl’i vidzu cu fluria tu mînă , nu lî dzîse țiva , ma l’i-aștiptă ghine ș- l’i întribă țe vor . 
- Pită , carne , γin , mărcat - griră nîși . 
Hăngilu , drac din vale , nu-aștiptă cama multe : aduchi țe vor și băgă di l- adră pita , lă hearse carnea , lă umplu cofa cu γin și lă aduse misura cu mărcat . Lă băgă measa , l’i-a-mundusi și l’i-alăsă . 
Tute bune , ma cari s- tal’e pita , tora ? Șed treil’i alichiț di mur și s- bagă ... ca ațel care va si s- mină , i va s- grească - s- tale pita . Ș- ț-aflași tutipută s- grească i să s- mină ! Șidea treil’i ca niște icoane dit bisearică . 
Un dhicuñear , țe alăga și s- țînea di ușe , treațe ș- pri ningă ușa lor , bagă caplu nuntru și acață s- țeară : 
- Dați la oarfăn , dați ! 
Ma vidzu că nu s- mină vîrnu , tut s- cama apruchea dhicuñarlu . Aproachi -te , aproachi -te , l’i-u deade ñurizma , di pită tu nări , și cîndu și- u băgă dininte , dă-l’i , ș- dă-l’i - prota peturlu di pri-supră , apoia veardzîle , călcîñile , peturlu di pri-ghios - nu -și alăsă țiva . 
Cît dipină pita , l’i-u intră a carnil’ei de- a ghinealui , di-ț ampărea că -i agiun-suptu di cătușe , cu ahîtă agiuneață mîca . 
Cari u feațe ș- carnea , l’i si dișcl’ise ini tră γin . Mută cofa și gîl-gîl ! , gîl-gîl ! - u stricură . Ună stricurare și si- cucută dhicuñearlu , că luă adră caplu . Na -l iu zubra singur - că ț-ei nîs , nu -i vîrnu ! Tu mardzine , lo ș- lă aumse fața linăvoșlor , cu mărcat , își adună cumățle țe-avură arămasă , tu traslu , ș- li căpsălsi ! 
Fugînda nîs , na - un cîne intră tu udă ș- lă u intră a oasilor . Cari vidzu cînile că vîrnu nu -l vîγeaște , se- aproache di linăvoși și acață s- l’i alingă ; alindze unlu , treațe la alantu , și cîndu agiundze la treilu , - cum feațe , cum adră că lu mușcă di ureacl’e , di -l ustură pîn tu frîndzîle di hicate . 
Ațel mușcatlu nu putu si s- țînă și zghili . 
- Uh , lele-ñi ! 
Cît dzîse „ lele-ñi “ Și dol’i alanțî , tu ună boațe , îl’i griră : 
- Tal’i-u pita , că tine griși ! 
Ți pită s- tal’e , s- l’i tale Dumnidză el’i aclo - că nu avea armasă ni sîrămi . 
Ș- ahînte ș- tute pățîră linăvoșl’i ș- lăvoșl’i . 
UNA FEATĂ CU MINTE 
S- aspune că tu ună zămane , - și easte multu de- atumțea , - băna un amiră , cari eara multu sirsem și multu pîngăn . Tri un lucru di țiva-ici , pidipsea oamiñil’i di l’i loa cutremlu . Ca vai di-ațel’i țe-l’i cădea tru mînă ! 
Nu-ascăpă di sirsimlichea amirălui ș- un om - analtu ș- mușat ca un anghil . Cari știe țe avea faptă el , că amirălu , lu-arucă tu zundani și dimăndă ca s- nu-l’i da s- mîcă ici-țiva , ași că s- lu-alasă s- moară di foame . Vîrnu , ni oaspe , ni dușman nu putea s- ñeargă s- lu veadă . Mași ună hil’e a lui , veduiă și cu nat pri sin , avea-ndreptu si s- ducă doauă ori în dzuă la nîs . Ma , ș- nîsă , ninte ta s- intră la tatu-su , eara mutrită ghine , ca s- nu-aibă țiva di mîcare ascunsă . Inima l’i si curma a măratil’ei di feată , cîndu videa că lailu-l’i di tată - dzuă di dzuă slîghea și , după patru dzîle , cîndu s- dusi di -l vidzu leșinat di nimăcare , l’i si feațe ahîntă jale , că-l’i deade a tată-sui să sugă dit sinlu a l’ei . Di oara ațea își curmă natlu , și doauă ori în dzuă s- aplica pri tatu-su , ca pri un ficiuric , s- lu hrănească . 
Putu ași , ca s- nu lu alasă s- moară , și după multă minduire și- află ș- un trop tea s- lu-ascapă dit zundane . Știa feata că amirălu ișea la primnare ună oară -n dzuă , călare pri un cal țe fudzea ca un smeu . 
S- feațe nîsă ca glară , și - la poarta palatil’ei , tu ișirea ș- tu intrarea amirălui , își cînta cînticlu aestu : 
Amiră-mușat ca soare , 
Ca s- asculț a meale zboare , 
Țini-ț calu-ațel astimtu , 
Cal țe fudze ca un vimtu . 
Că di mumă-sa nu -i faptu , 
Ma cu mumă-sa i- ndreptu . 
Di tu ponda di zundane 
Scoate -un om , țe -i ca fidane , 
Țe -l hrănescu ca pri -un nat 
Ș- easte -a dadă-meai bărbat . 
Trîcură nîscînte dzîșe , ași . Amirălu avdza cînticlu ș- tu ișita din casă , ș- tu turnată , ma l’i se părea că feata i glară , și nu-l’i băga zboarile tru minte . 
Ună dzuă ea cînta ahînt jilos , că amirălu își țînu calu , ca s- avdă ghine zboarile , cari nu-l’i se părură ca dzîse di glară . U acl’imă ningă nîs , și u întribă țe va s- dzîcă : „ cal țe nu -i de mumă-sa faptu , ma cu mumă-sa i- ndreptu “ Și „ om țe -l hrăneaște nîsă ca pri un nat , și easte a dadă-sai bărbat “ . Feata l’i-aspuse că , ațel cal a lui , țe -l încalică el , nu i fitat di iapă , ma s- disică iapa , cari nu putea s- lu feată și ași fu scos dit nîsă mîndzul , și cu chealea iapil’ei s- feațe șeaua cu cari s- îndreadze calu . Ași avea avdzîtă nîsa de la tatu-su . Apoia l’i dzîse a amirălui că un om , pri cari el dimăndă s- lu arucă tu zundane și lu-alăsă fără di mîcare , l’i-easte a l’ei tată și , ca s- nu -l alasă s- moară di foame , lu hrăneaște nîsă , ca pri un nat , cu sinlu a l’ei . 
Cîndu avdză amirălu aiste zboară , și vidzu diștiptăciunea featil’ei și vrearea a l’ei cătră tatu-su , l’i si mul’e ahînt inima , că di-unăoară lu scoase pri tatu-su dit hapse , iar a featilei l’i deade ună pungă di păradz . 
Cu multa vreare țe u-aspuse tră tatu-su , ș- cu diștiptăciunea a l’ei , putu feata s- lu ascapă di la moarte siγură ! 
TEORIA ȘI PRACTICA 
„ Sănt îndoauă învețuri , cari si amintă mași cu ghivăsirea , i cu avdzărea . Sănt și îndoauă alte lucri , cari nu intră tu caplu a omlui pînă s- nu li videm ș- cu ocl’i . Căt bănăm - multe avdzăm și multe videm , ma cu tute aiste - țiva nu știm , pînă s- nu băgăm măna ca s- adrăm ațea ți nă si pare că știm . Cu alte zboară , voi ca s- dzîc eu - că teoria easte bună , di multe ori , ama căte unoară armăne multu ma-nghios di practica . “ 
Ași zbura unoară un auș cu minte , cătră-ndoi tiniri cari ninga nu avea ișetă dit școală , și cari aveau ideia că ... vîrnu nu poate si știe ca năși , că ... tut ți- azboairă , s- măcă ! 
Ca s- lă da s- achicăsească ți va dzîșu pîn aua , ascultaț ți aleaptă părăvulie lă spuse aușlu : 
Un amiră cu multe dhrăñi în cap - și alăgat căt vreț , își dzîse si spună că , nîscînte ori , teoria singură nu agiută cît lipseaște , și că atunțea s- acl’eamă omlu mintimen , cănd , pi ninga teorie , are și puțînă practică . Tr-ațea , ca să s- a- duchească ma ghine aist lucru , băgă el , amirălu , nolgica di ună odă , lungă din opt coț , largă di ținți și di patru coț analtp - un cățăn mare , plin cu pileaf dulțe , și aduse și doauă linguri di șase coț ș- aiste . Acl’imă pi nai cama învițațl’i oamiñi di tut laolu , și lă dzîse că va s- l’i facă proț-viziri , s- puteare el’i s- măcă di pileafu aist : „ s- măcaț cu lingurile ți li videț ația , ma fără ca s- mișcaț cățănlu di tru loc și fără s- v- aprucheaț di el ! “ 
Si șuțîră , si- anvîrtiră lail’i-nvitaț , și - vidzîndalui că nu putură s- facă țiva , îl’i dzîsiră a amirălui că ațea ți caftă năs , vărnă oară nu poate ca s- hibă . 
Atunțea amirălu acl’imă un alt om , cari nu știa ahîntă carte , ma eara cu multă practică și l’i-afita caplu ti multe . Aist , cum află ți va amirălu , fără multă minduire , îl’i dzîse a unuia di învițațl’i : 
- A lai fărtate , - l’ea tine ună di lingurile aiste și treț tu chioșlu ațel di-aclo ; va s- l’eau ș- mine ună altă lingură , ca a ta , și va s- trec tu chioșlu di carși cu tine . 
După ți feațiră ași , înălțară coada a lingurilor tu chioșile din sus și di cara hipsiră lingurile tu cățănlu di pileaf , ațel cu practica timse linguara și ațel cu teoria și lu filipsi pi soțlu cu practica . Și ași feațiră , pîn si săturară . 
Cu aiste vidzute , tuț oamiñil’i adunaț aclo , ca s- mutrească , aduchiră că ațel cu teoria nu va s- putea s- măcă pileaf , ma s- nu vinea s- l’i da plan și s- l’i-agiută ațel cu practica . 
Teoria cu practica de- adun - 
Bitisesc un lucru bun 
HORIATLU ȘI GĂL’INA 
Un horiat simplu , cum sunt toți horiațl’i , ș- u băgă tu minte să s- ducă oaspe la amirălu a lui . 
Fără s- întreabă ușierlu , el intră tu oda iu măca amirălu și șidzu pe measă . Horiatlu a nostru și- avea adusă deacasă , tru ună tavă , ună găl’ină umplută cu făstăț , stafidz , orez și alte . 
Amirălu , care avea chefe dzua ațea , nu-l’i dzîse țiva a horiatlui , ma aștipta s- veadă ți va s- facă aist om . 
Horiatlu lo un cuțit și ună furculiță și u împărți găl’ina : caplu l’i lu deade a amirălui ; areapitle a ficiorilor , cicioarle a huzmichiarlor , - și mesea împlină și- u țînu tră năs , și acăță s- măcă . 
Amirălu nu putu s- aravdă , - îl’i dzîse că împărțîrea a găl’inei nu e dreaptă , că partea ațea cama bună u țînu tră năs . 
- L’iartă-me , Doamne ... Mine feci cum lipseaște . Țî ded caplu , că tine ești caplu a nostru ; ded areapitle a hil’ilor a voștri , că năși vă suntu ca niște areapite , - agiutorlu a vostru ; dedu cicioarle a huzmichiarlor , că năși nu fac alt țiva di cît alagă în sus și în ghios . Mine , care escu un om di mese , țînui mesea ... 
La aiste zboară , amirălu arîse mult , și- l’i deade ună mare pișcheșe . 
Aistă faptă hazoasă s- arăspîndi tru tută ațea hoară . 
TRÎ ȚE NU-ARE ΓIFȚÎ FURI 
Lă si avea urîtă cu bana di γiftarγio . Dicăt totîna cu măñile arse , ca s- facă țupate , guvojdzî , petale ... , cama ghine s- țingă pala cum fac și- alț mulț gioñi și- aco tu munte , cu sala di mese ș- cu tufechea di-anumira , s- acață chirîgiadzl’i , p- lă l’ia pradzl’i . 
Așe s- mindui γiftul Thimñiul cu treil’i -a lui ficiori : Cotta , Cola și Albul . Ș- ni ună , ni dauă , li țimsiră , umplură trastile cu păne ș- fuga tu munte : ișeră furi ! 
Pînă cănd trastile eara-mpline , își-acățară ună aumbră groasă , diparte di calea-mare , și- aco , țeși pi păndică , fățea planuri , planuri . 
Dzălile trițea , ma chirîgiadzl’i nu s- videa , - că , de , țe cîfta pi iu nu lă eara calea ? Pănea dit traste lă si bitisea . Teși pi păndică , lă eara frică s- mină ș- capitli . Alătratlu a vărui căne îl’i fățea s- treambură ca vearga și s- lp îngl’iață suflitu . Gioñi furi ! 
S- guliră trastile ! Cari di nîși si s- ducă în hoară , s- l’ia păne ? 
- Bre afende , dzăse Cotta , ghine dzățea dada că noi nu nă him acși trî furi ! 
- Ghine dzățe Cotta , ore afendi , l’i-u toară Cola . Ma ghine s- nă turăm în hoară și s- adărăm guvojdz . 
Albul tățea dip . 
- Așe i ghine , lăi hil’i , s- nă turăm în hoară și s- nă încl’inăm . Dicăt , ñi-u frică - s- nu dzăcă ascherea că feațim cai ști căti lîieț . 
Și- așe , lail’i furi nu -și știa ți s- facă . Dumidză fu cu năși , că puțăn cama diparte eara un plai plin cu- amure . Dzua lă fu frică si s- ducă , ma și- cănd ascăpită , doamne-doamne ! 
Trei dzăli bănară năși mași cu- amuri , pînă țe s- bitisiră ș- năse . Nu eara altă hală , prindea si s- ducă la moară , s- caftă păne . Așe feațiră . 
Cum se- aprucheară di moară , cănile ahurhi s- alatră . 
- Ei , murare - gri γiftul Thimñiul - țăni cănile că him furi ! 
După țe cănile fu ligat , intrară tu moară și- l’i dzăsiră a murarlui s- lă facă ună turtă căt cama mare . Murarlu bîgă trî turtă , iar gioñil’i furi , teși pi dinț , aștipta turta ... 
Nu tricu mult ș- moara fu anvirigată di ascheri , că murarlu l’i-avea dată hăbare pi-ascumta . 
- Ascundeț -vă , dzăse murarlu , că γine ascherea . 
Unu di năși , tatăl a lor , nu-apruftusi si s- ascundă . Lu-acățară și- l tăl’iară . 
- Moreee , ți săndze lai au ș- γifțîl’i aești - dzăse un aschirlî ! Cum lă easte chealea , așe lă e ș- săndzile ... 
- Nu -i așe , efendim , - gri Cotta , ți eara ascumt tu un loc și trimbura ca vearga : săndzile easte lai di-amure . 
Lu-acățară și pri Cotta și- l tăl’iară . 
- Ma s- nu avea grită , vrea s- avea ascăpată - dzăse un aschirlî . 
- Ți greai , vre glare ! - l’i-u-are Cola . 
Lu-acățară și- aist și- l tăl’iară . 
Albul , ți avea armasă , l’i si păru că va ascapă și dzăse : 
- Mini nu grescu , efendim , pi mini s- mi- alăsaț ! 
- Ș- tine , vre gaie , hi fur ? 
Lu-anciupară ș- pi năs și- l pitricură oaspe tu lumea alantă . 
Ș- de- atumțea nu-are γifțî furi . 
TRĂ ȚE FURĂ PICURARL’I 
Cîndu Lu-adusiră Hristolu , s- Lu-ncrăfusească pi cruțe , dușmañil’i a Lui dimîndară si se- aducă nîscînti penuri mări . Cît le- adusiră , na că treațe pri-aclo un picurar ; îl curmă ñila cîndu vidzu maratlu -și di Hristo cum s- dirină . Picurarlu s- șuță , se- nvîrteaște , da dulăi di-avarligalui , ș- feațe cum feațe , ș- căleaște ună cîte ună tute penurli di-aclo . 
Dușmañil’i a Hristolui , cîndu vidzură că penurle lipsescu , acățară s- facă ca turbațl’i . Mutrescu încoa , mutrescu înclo , - căipe s- feațiră penurli di ningă nîși . „ More , cari li lo ? More , cari li lo ? “ , fățea tuț , ca șiștisiț , ș- vîr nu putea s- dzîcă cari li lo : - picurarlu u-avea angănată cățaua fără ca s- lu aduchească . 
Tu-ațea oară , na că treațe pri-aclo și- un γiftu . Di un , di alantu , di-aua , di-aclo - γiftul află că ehțărl’i alagă tră penure : 
- A , ma penure căftaț aua ? - întribă nîs . Ma că i zborlu trî penure mași , nu vă măcaț inima , că v- aduc eu ma mări ș- ma buni . 
Și- ași , γiftul s- dusi di-adră niști penuri γiftești țe , cîndu acățară si- l’i le bată tu truplu a Hristolui , Își vidzu maratlu nividzutile . 
Atumțea s- turnă Hristolu cătră picurar , și- l’i dzîse : 
- Picurare , tine țe Mi vruși - s- ñi -ai urăciunea : totna înviscut ș- totna avut s- ti ved ; di furtu mînă s- nu tradzi , ș- necă s- vedz i s- paț țiva di furare . 
Apoia s- turnă cătră γiftu , și- l’i dzîse : 
- Γiftu ș- laiu s- ti ved totna . Hăire s- nu -ai putes , ș- cu pîntica nafoară s- imñi totna , dispul’iat și cacurizic . 
Di-atumțea γiftamea , țe-l’i dzîc și fara Hristolui , tradze nitraptile ; iar picurarlu , cît bun ș- curaț s- hibă , tut va da cîte ună-oară tu tehnea ațea a lui , țe l’i-u dimîndă tu-ațel chiro Hristolu : s- fură barim cîte un numal’iu tu an . 
DI AL NASTRADIN-HOGEA 
Eară ună oară trei călători . Ună dzuă l’i acîță ună furtună pri cale și s- turnară la ună hane țe eara aclo aproape . După țe mîcară ș- biură noaptea întreagă , dimineața l’i dzîsiră a hîngilui s- lă da țiva ș- trî cale . Cum hîngilu nu-avea ninga vîrnă mîcare hîzîre , lă hearse vîrî dzeațe oauă . La plată băgară tu socoteală somnul , mîcarea ș- biutura a lor , iarba a cal’ilor , fără si- și aducă aminte , niți el’i , niți hîngilu , di dzațile oauă . 
Tricură di-atumțea ca trei añi . Lucrile viñiră ași ca treil’i călători s- tragă năpoi la vecl’iul a lor hîngi . Unlu di el’i , care vrea si se- aspună că easte ma tiñisit , acl’iamă hîngilu și- l’i dzîțe : 
- Ia ascultă , ore Dzimă - ași se- acl’ima hîngilu - , aua s- trei añi noi aveam traptă tut aua , la tine . Ghine ma tu oară a fugăl’ei nă-agîrșim s- ță plătim dzațe oauă țe nă le aveai dată trî cale . Tute fățea un γros ; noi ț-dăm tora doi . Ești ifhăristisit ? 
- Ñi-aduc multu ghine aminte , ore oaspe - l’i-u-are hîngilu - , ma ved că nu-ñi daț cît prinde . Tora , după trei añi lipseaște si- ñi daț ună ñil’e di γroși ! 
- Cum s- poate ună ca aestă , dzîsiră călătorl’i . Țe , nacă vrei s- t-arîdz di noi ? 
- Nu-ñi arîd ș- dip , dzîse hîngilu . Îñi daț ună ñil’e di γroși , i v- aduc la huchiumate . 
Călătorl’i nu vrură se- avdă di zboarile a hîngilui , și el s- duse di-l’i deade tu mîna a catilui . 
Dzua alantă lă viñiră clisile , ș- la noauă dimineața - eara-l’i în fața catilui . Hîngilu , după țe aspuse cum viñiră călătorl’i , cum lă deade s- mîcă , agiumse ș- la oauă . 
- Dzați oauă , dzîse nîs , vrea-ñi da dzațe puil’i . Cathi puil’iu , veara alantă vrea-ñi da alțî dzați puil’i , ași că vrea s- facă ună sută di capite . Cathe cap , a treia veară vrea-ñi da ninga cîte dzați puil’i , ași că s- fac pisti tut ună ñil’e di puil’i . Eu , domnule giudicător , nu lă caftu dicît cîte un γros pi cap . Si- ñi plîtească cama -n γie ñil’ia di γroși , că altă soi vai cama alin tiñia a puil’ilor . 
Catilu armase pri minduire , ș- după mutra țe feațe , undzea că vrea s- da îndriptate a hîngilui . 
Unlu di călători s- fațe că-l’i cură narea . Iși pînă nafoară , ș- di ația , aγoñia după avocat . 
Tu chiorlu ațel , Nastradin-Hogea eara avocatlu ațel cama avdzîtlu . Cum agiumse la nîs , călătorlu l’i-aspuse cum sta tută mintitura . 
- Multu ghine , dzîse Nastradin . Tine du -te la huchiu-mate ș- dzîl’i a catilui că voi nu hiț efharistiț di istindachea a lui și că aștiptaț un avocat ca s- vă l’ia apărarea . 
Călătorlu s- turnă la huchiumate și- l’i dzîse a catilui ași cum l’i-avea aspusă Nastradin . Catilu -l cunuștea ghine pi Nastradin , ași că prindea ca s- lu așteaptă . 
Adastă ună oară , adastă doauă ori , ș- Nastradin tut nu s- videa s- γină . Catilu pitricu atumțea un purtar ca s- lu acl’iamă . Cîndu purtarlu agiumse acasă la Nastradin , lu-află iu hirbea niști grîn . L’i dzîse că lu-așteaptă catilu la huchiumate ș- lipseaște s- γină cît cama -n γie . Nastradin l’i-as-puse că va s- γină unășiună , că grînlu easte etim ș- că va -l pitreacă la agru ca s- lu seamină , că ași , hertu , creaște cama aγonia . Purtarlu nu știa cu cari mînă si- și facă cruțea , cînd avdzî aeste zboare . 
S- duse și- l’i dzîse a catilui țe l’i -au avdzîtă urecl’ile . Catilu apîrñi se- arîdă ș- nîs . 
După puțînă oară , agiumse ș- Nastradin la huchiumate . 
- Cîțe amînași ahînt , Domnule Nastradin , - lu-ntribă catilu . 
- De , efendim , aveam nîscîntu grîn trî hirbeare ș- nu puteam s- lu alas , că prindea si- l pitrec cît cama -n γie la agru , ca s- lu seamină , că așițe , hertu , acreaște cama -n γie ș- cama mare . 
„ Ha , ha , ha ! “ - apîrñiră se- arîdă tuț din sală . 
- Ptiu ! s- ti l’ia drațl’i , s- ti l’ia - l’i-u-are catilu - , că multu glar va s- hii ! S- poate vîrnăoară ca s- crească grînlu hertu ? 
- Am dit oauă hearte pot ca s- easă vîrnăoară puil’i ? - dzîse arîdzîndalui Nastratin-Hogea . Arîdeț di mine ș- nu videț țe glari hiț voi , țe hiț acl’imaț s- fățeț îndriptate la oamiñi ! ... 
Cu aesti zboară , avocatlu a nostru ascîpă pi marațl’i di călători di ună mare bileaie . 
Hîngilu , cu nările dipuse , le- adună cătră acasă - șñu pot si știu cîte va-l’i aibă asunată a mul’iari-sai di inate . 
UN VIZIR CU MINTE 
Șahlu a li Persie di un chiro , vru să știbă cîț glari are tu amirăril’ea a lui și- l’i căftă a vizirlui s- l’i facă ună listă cu tuț . Vizirlu u feațe și bîgă în caplu a listăl’ei numa a Șahlui ! Cînd u vidzu Șahlu , s- năiri foc ! 
- Amirălu -a meu , îl’i dzîse vizirlu , dzîlile tricute deadiși paradz mulțî la niști oamiñi , ca si- s ducă s- ț-ancupără cal’i di tu Evropa și escu siγur că oaminil’i ațel’i nu va s- toarnă năpoi ; - ia tră țe ti bîgai în caplu a listîl’ei . 
- Cara si s- toarnă ? - dzîse Șahlu . 
- Ca si s- toarnă , va se- aștergu numa a ta și va scriu numile a lor , îl’i dzîse vizirlu . 
CUM S- FEAȚE ȘUMUROÑLU 
Un oarfăn , unăoară , își avea ună γiñe multu bună , cu care își hrănea fumeal’ia . Viținlu a lui - om avut , nu șacaie - îl zilipsi tră aistă γiñe , și pîn tu sone l’i-u lo cu zore . Maratlu di oarfăn s- duse să s- plîngă la judecător , tr-aistă nidriptate . Judecătorlu , atumțea , lu-acl’imă pri-avut și- l’i dzîse : 
- Cățe loași γiñea a viținlui ? 
- Γiñea easte a mea - spuse avutlu . 
- Ai martiri că γiñea easte a ta ? - întribă judecătorlu . 
- Singură γiñea mărturiseaște că easte a mea - l’i-u turnă avutlu . 
- Ai minte ? - îl’i dzîse judecătorlu . Γiñea zburaște vărnă oară ? 
- Nu vă năiriț , doamne . Aide s- ñeardzim aclo , și va s- videț că γiñea zburaște . 
- Macă e ași , atumțea mîne tu oara optu - va s- ñeardzim aclo deadun . 
Piste noapte , avutlu ul lo hil’i-su , ul înviscu cu samure , ca ficior di om avut țe eara , și s- duse cu el la γiñe . Feațe aclo ună ñică lăgame și- l băgă ficiorlu năuntru , și- l’i dzîse : „ Mîne tu oara optu , cîndu noi va s- γiñim aoațe și va s- întribăm : „ Γiñe , a cui ești ? “ - tine va s- dzîț : „ Escu a avutlui ! “ Ași , alantă dzuă , cum avea zburătă , s- dusiră la γiñe , s- u întreabă . Γiñea dzîse : „ Escu a avutlui ! “ Cu aistă turlie , avutlu zăpisti γiñea ți l’i-avea ocl’iul . 
Maratlu di oarfăn , învirinat di nidriptatea aistă , blăstimă și dzîse : 
- Blăstimat s- hibă s- alagă sum loc eta tută , și luñină s- nu veaăd ațel țe gri ! 
Și de- atumțea , ficiorlu aiștui avut s- feațe șumuroñiu . 
PUL’ILU PICURAR 
Pul’ilu picurar eara maninte un tinir și- aleptu picurar . Ascultaț se- aflaț cum s- feațe el pul’iu . 
Cîndu acîță s- l’i-asudă mustața și inima s- l’i bată , cum bate flueara prumuveara cîndu-nvirdzăscu vulodzli , știi , trîși cîndu cupiile Armîñilor pîscînda se- alină agalea și mușat tu munțî , s- feațe ș- nîs picurar . 
S- feațe picurar , ma turma l’i-u păștea cama multu Viroana - cățaua lui - dicît nîs țe dzua alăga după cuibare și după ocl’i di mușate . Al’iumtrea eara bun cîtu s- dzîți : per nu mîca alăntui . Cu un zbor , eara omlu a calil’ei . 
Cum șidea nă dzuă sun aumbrată și bătea cu flueara , nă boațe dulțe , dulțe , țe si stai si- u-asculț și s- nu ti saturi di nîsă , arupse dit tufa păduril’ei . 
A picurarlui l’i-armase mintea pi cîntarea țea și- l’i cădzu ahîntu dor tră pul’ilu ațel , că și- u bîgă s- lu-acață . 
Cu vulia și mintea aestă ficiurească , își alîsă nîs turma și s- deade tu păduri după pul’iu . 
Aua s- lu-acață , aclo s- lu-acață : ț-aflași pul’iu si sta ! Picurarlu cît agiundzea la truplu a cupacilui iu bătea pul’ilu - că nu se- alăsa di băteare - , aestu azbuira ma-nclo pri altu arbure și apîrñia s- bată și sl’i-u dzîcă dipriună . 
Picurarlu armînea cu gura hîscată di mutrea iu va s- bagă pul’ilu , și cum se- apunea , și- u dădea alaga-fuga cătr-aclo . 
Trei dzîle și trei nopț alîgă cu limba scoasă aleptul ș- măratlu picurar după hrisusitlu ațel pul’iu . Și cîndu agiumse tu sone sun truplu a cupacilui iu bătea pul’ilu , se- andrupă puțîn di nîs și , curmat mortu cum eara , bagă ș- mușata băetare a pul’ilui țe ț-aundzea inima canda cu ñiare , cădzu tu un somnu lung și dulțe fîră s- bată γiu , di dzîțeai că-l’i băgară țară di mortu . 
Tu-agîrșirea țe feațe , durñi , durñi trei añi di dzîle și poate că neca vrea s- dișteaptă ninga ca s- nu s- frăndzea cupacilu putridzît di angricarea lui . 
Tu scularea țe feațe își frică ocl’il’i și brui s- veadă cătră iu azbuiră pul’ilu ațel hrisusitlu . El și- u-avea că mași cît-cît îl fură un ocl’iu di somnu . 
După țe mutri tu toate părțîle și nu putu s- lu andzărească , îl’i γinea s- creapă di foc ș- di arău , cum s- doarmă si- l’i ascapă pul’ilu . 
Ca bătut di grindină s- turnă nîpoi cîtră la turmă-l’i și calea tută nu-l’i se- astindzea „ cum s- l’i-ascapă pul’ilu a lui “ . 
Cîndu agiumse la turmă , multu s- ciudusi nîs cînd vidzu că numirlu a oilor eara di trei ori ma mare di cum le- alăsă . Cîndu angînă cățaua și- l’i aspuse aestă că el lipseaște di trei añi , s- mărmurisi di-mprostu . El și- u-avea că mași cît-cît agîrși , - și- aua , naparte : trei añi di dzîle somnu ! S- ti- ncruțești și- altă nu ! 
E , neise ! Harauă pri nîs cîtă s- dzîți , loclu nu lu încăpea și ... sănătate ! 
Aclo iu -și hărisea cîñili și uițîle , na și masturlu-Nicola - luplu - , iu-l’i pricade trî ună oaie , că nu-l’i aduse vîrnu slab di cînd lipsi . Bun cum eara picurarlu și hîrios că își află tutiputa ghine : „ țîne ! “ l’i dzîse a luplui , „ țîne ș- tine haramu-fai un birbec ș- după soare du -te ! “ 
A li Viroane îl’i chică ahîntu multu tr-aestă , că si- u agiudeai cu curșumea , sîndze nu-l’i chica . Țe dzîțea nîsă ? „ Luplu n- adră arău tu cupii , că fui io și că nu putu , și domnu-ñiu s- l’i da ninga protlu birbec ? “ Nu-l’i se- astindzea a li Viroane iuva-și-iuva ! 
Ahît , nîsă , ș- lo dzuă bună di la cupie - și nividzută s- feațe . 
Dimineața , cîndu si sculă picurarlu di andzare și angînă Viroana s- l’i-arucă s- mîcă , - nu-are Viroană ! U-angană încoa , u-angană înclo - nu-are Viroană ! Viroana s- duse , s- duse ! ... S- cîrti ahît multu picurarlu că , si- l videai , dzîțeai că-l’i si nicară cirăγile . Și- alîgă , alîgă , iu nu-alîgă ? Loclu di-alantă parte -l turnă ; ma Viroana adoară nu u-află . 
Dipus ș- cripat - că nu-l’i si zbura - , nu ștea țe s- facă . Ca giumitate di om s- feațe . Atumțea își aduse aminte di glîrimea țe-adră : si- l’i da a luplui protlu birbec . Îl’i viñe căciula diavarliga , ma țe u vrei ; amînat ... Și- acși s- turnă cîtră Dumnidzău și- l’i pricădzu : 
E , Doamne , Dumnidzale , 
Dă-ñi peane trî tîmbare , 
Nă căciulă 
Trî zărculă , 
Un puil’iu corbu si- ñi mi fac , 
Trî Viroana si- ñi alag ; 
Un puil’iu , lailu-ñi , si- ñi armîn , 
Cu Viroana pîn s- me-adun . 
Și lu-avdzî Dumnidzălu ! L’i-u-ascultă părîcîlia și- l feațe puil’iu : di tîmbare l’i feațe peane ; di zîrculă , nă căciulă , că și- astîndză se- acl’iamă picurar . Tută dimineața poț s- lu-avdzî cum de- andzarea-ndzaril’ei bate și- și angană cățaua , alinîndalui -si cîtră bunlu Dumnidzău . Ș- nu u-află maratlu picurar , că ninga easte puil’iu . 
Armânlu aleadze tu bătarea lui șuirarea și- angănarea aestă : 
Cut-cut , cut-cut ! 
Vir Viroana mea , 
Vir Viroana mea ! 
Tut acși și- angană picurarl’i ș- cîñil’i cher , i cîndu vor s- l- arucă trî mîncare . 
Că fu picurar , u-aspune și zîrcula țe u poartă -n cap . Va-ntribaț poate cum di se- afla picurarlu cu zărcula -n cap tu oara țe s- feațe puil’iu ? E ghini , aflaț că el ahîntu multu alîgă , că lu-acîță toamna cu ploiurle , di vrea nu vrea maratlu , nu putea s- imnă fără zărculă . M- anclo ... , acși avdzîi , acși v- aspuș . 
Ahîti ș- tute cu măratlu picurar . 
HIL’IU-MUȘEAT-DE-AVINĂTOR 
Eara unoară un avinător multu avdzît ! Oarfîn - căpăit , ma - nu s- alăsa de- avinare . De- andzare , pînă seara , îl videai mași cu tufechea tu mînă prit păduri și prit munți . Tu semnu trădzea lucru , mare ! Gugoșlu pri vimtu nu s- duțea , cît diparte s- eara pricea . U băga pri semnu - și u agudea , fără zbor ! 
El s- muleare-sa , că eara însurat , avea un ficior . 
- Bărbate - îl’i dzîțea mul’earea - alasă -te de- avinare ș- mutrea de- acață vîrnu altu lucru ! Că , nu vedz pri ți cale agiumsim ? 
Iu-l’i si băga mînă , iu-l’i intra a lui tu cornu ahtări zboare ? 
Mași cîndu cădzu lîndzit greu și s- apruche s- li tindă și s- tragă dit lumea aestă , aduchi că nu-avea adrată țiva tu bană-l’i . Vidzu atumțea că avinarea nu-are vîră prucuchie , și tr-aestă vru , barim ficiorlu a lui , cari eara ñic ninga , s- nu-apucă torlu a tată-sui . 
Cum dzîțeam , dicara aduchi avinătorlu că-ncarcă dit lumea noastră , că l’i se- apruche oara , ș- acl’imă mul’earea și- l’i fațe : 
- Avdzî , mul’eare ! Mine feciu - cum feciu , ș- u-arucutii bana , cu sîndze , cu proñi , ma vedz - ficiorlu s- nu facă ș- el , tut ca mine , s- nu l’ea calea mea . Tr-ațea , dupu ți va s- mor , s- li l’eai armatle și - tu patrudzăț di guve s- le- ascundzî , tra s- nu țiva di le- află ñiclu și- l’i tîcăneaște să s- facă avinător . 
Aeste zboare dzîse , și- ncl’ise ocl’il’i , trapse - tră totîna . 
Lu-ngrupară cum putură , ca oarfîn țe -și eara . 
Mul’earea , cara -l plîmse țe -l plîmse , li băgă ghine tu cornu grairle a bărbatu-sui , și mutrea tora s- lu scoată ficiorlu pri vîră tehne bună , rauă , cum-ți-s-hibă ! „ Mași s- nu moară di foame - minduia nîsă - și s- nu -l ved tută dzua cu tufechea tu mînă . Cu tehnea , omlu ș- u-are scoasă pînea , di totîna ... “ 
A ficiorlui ma , nu-l’i eara bun lucurlu , nu-l’i se- aștira pri tehne . Îl’i ca undzea a tată-sui ... De ! Gorțul nu cade diparte di gorțu . Acși ș- el : iu-l’i alăga mintea tută dzua ? L’i-alăga - s- aibă țiva tufechi , țiva cordzî , s- ampatrulă pădurle ș- munțîl’i ! Că n- avea fărină tu hămbare , nu sicletisea dip-ș-dip . 
Ună dzuă - nu-are lucru - acață și- u-ntreabă mă-sa : 
- Maică , ți lucru adra tată-ñiu ? 
Mă-sa , prota nu vru s- l’i-aspună , că nu videa seamne bune la nîs , ma căra-l’i băgă sula tu coaste și nu-l’i dădea bană , l’i se- aurî cu el și- l’i dzîse : 
- Avinător eara . 
- Ațea vream ș- mine ! Tora s- ñi-apuñi iu le- are armatle , că voi s- mi duc avinare . 
Mă-sa , mărata , mutrea cum di cum s- l’i-u șuță mintea , că nu suntu bune aeste lucri . Ficiorlu ma , u-avea acățată ca γumarlu pri punte : „ Armatle - ș- altă nu ! “ 
Ți ocl’il’i s- l’i scoată mumă-sa ? Ndisi greu cu el . Se- ascapă nă oară maninte , l’i le deade - și s- facă cum va ! 
Le lo - ficiorlu , le- aștearse , le- aumse ghine ș- mușeat , le chică de- anumirea , și ia-ț-lu , avinare ! 
Nu s- dipărtă multu de- acasă , și - na , iu veade un puil’iu mușeat , pri un arbure . Ficiorlu lu l’ea la ocl’iu , tradze și- l agudeaște . Canda fu avinător di totîna ! De- atumțea , ș- u băgă s- nu tragă mînă de- avinare . 
Nă dzuă , iși avinare cu soț mulțî . 
Imnară , imnară , bătură văl’iuri , păduri , munțî grei , și nu putură s- află avinat . Seara , agiumsiră la „ Pădurea Laie “ . 
Di cîndu țînea minte aușaticlu , vîrnu nu-avea călcată „ Pădurea-Laie “ . Nu cutidza om s- intră aoa , că nă lamñe u avigl’ea și , ma avdza că-l’i calcă vîrnu loclu , s- aurñea dit pălatea l’ei și- l mîca di γiu ! Ma , ficiorlu nu eara di fapțîl’i să s- toarnă acasă cu trastul gol . Tra-țea , lă dzîse alîntor : 
- Io va mi duc , va intru-m pădure , naca aflu țiva - și ițe s- va s- iasă ! Cu tufechea goală nu me -am turnată putes , și necă am tu minte s- mi tornu . 
Vrură soțl’i s- l’i-u șuță mintea , s- nu intră tu „ Pădurea-Laie “ , că va -și cheară bana ; el , prit ună ureacl’e l’i-intra , prit alantă l’i-ișea . 
Soțl’i , cara vidzură că nu-l’i si toarnă mintea cu vîr trop , lu alăsară și dusiră acasă . 
Hil’iu-mușeat-de-avinător si- nhipse , fără frică , tu „ Pădurea-Laie “ , și- ți s- iasă , s- iasă ! 
Cît feațe îndoauă drășcl’ei și- na , iu veade , ma -n sus , ună ursă cît un buval , mare ș- fricoasă , ți γinea cîtră nîs . Hil’iu-mușeat-de-avinător l’i-u țîne tu cheptu ș- u-arucuteaște îm-pade ! 
Ma cripă tufechea „ bum ! “ - și se- avdzî pînă la lamñe tu pălate . Lamñea se- astrapse nafoară , s- veadă cari e ațel cu doauă capite , ți viñe si- l’i calcă loclu ! ? Aurlă ea : 
- E ! , cari hii tine , ți cutedz s- ñi calțî loclu ? 
- Ia cari ! - dzîse hil’iu-mușeat-de-avinător . 
Ș- umple tu fechea el , ună-ș-ună , ș- amină pri lamñe . 
Ghine ma , în-cot chirea milăñile : curșumlu deade di lamñe ș- cădzu îm-pade . Nu-acăța pliumbul , că lămñile , vedz - nu -au chealea moale . Niți cu topa nu le- aruchi . 
Tradze ficiorlu ninga ună , ș- ninga ună , ș- ninga ună - pînă li guli tute fușechile , și lamñea , cu tută goada ți- l’i fățea , nu cădea ! 
- Tora , greaște lamñea , ți vrei s- ți fac ? 
- Tora , mîcă -mi - dzîțe ficiorlu . 
- Pînă ază vîrnu nu cutidză să-ñi calcă loclu . Tine hii singurlu , ficiorlu -a meu , și- ñi pari ca gione , ma nu-ñi aspuñi : a cui hil’iu hii tine , ți- apufusiși s- aruț pri mine ? 
- Io hiu hil’iu-de-avinător-avdzît ! 
- Macă hii cari dzîț - na , ti l’ertu , nu ti mîc - l’i-u-are lamñea . Lu știu tată-tu , l’irtatlu , eara multu gione , Duml’eartă -l ! De- aoa ș- ninte - dată -i di la mine , s- aviñi tu aestă pădure di cîte ori vai vrei . 
Ficiorlu - ca vinit dit lumea alantă ! S- hărisi di zboarle ali lamñe ! Bili apoia ursa vătămată , îl’i lo chealea și s- turnă acasă . 
Vîr nu se- aștipta s- lu veadă turnat , și tora nu știa cum s- lu cama hărisească și s- lu-alavdă tră giuneața țe-aspuse . 
Lu-nvițară ficiorlu s- u-aducă chealea di ursă la vășil’elu , că va-l’i da dhoară mare tră nîsă . El - nu feațe altă soie : lo chealea ș- u-aduse îndreptu la pălatea văsil’elui . 
La poartă lu-află vizirlu . Aestu , care veade că chealea easte di mușeatile , vru s- u-aducă nîs dhoară la văștil’e . Tr-ațea , dzîțe a ficiorlui : 
- E ! , ñi-u vindzî chealea aestă ? 
- Nu u vindu , dzîțe ficiorlu . U-aduc pișcheșe la vășil’e . 
Și- acși feațe ! Vășil’elu , di harauă , îl’i umplu gechile di paradz a ficiorlui . Apoia acl’eamă vizirlu și- l’i dzîțe : 
- Mutrea , tine de- ahîț añi te- am tu pîne , și pînă tu minuta aestă niți nă șil’e nu ñ -ai adusă , tră aduțeare-aminte ! Ș- aestu ficior , di putes nicunuscut - și , vedz ți pișcheșe mușeată aduse ? 
Să-nvirnă multu vizirlu di cuvenda aestă , și di oara ațea mîca γinate multu pri ficior , că lu-arușnă întră vășil’elu . Mutrea cum di cum s- lu cheară , di oara țea . Acăță să-nțapă , s- bagă fitil’e la vășil’elu , și să-l’i dzîcă : 
- Doamne , s- aveai puil’ilu hrisusit - ca tine altu nu vai eara tu lume . 
- Am d- iu s- lu-aflu ? - greaște vășil’elu . 
- Hil’ilu-mușeat-de-avinător poate s- lu-aducă ! 
Îl’i griră la pălate , și- l’i dimîndă vășil’elu : 
- Avdzî-ncoa ! Tine , ți- adusiși chealea di ursă , s- ñi-aduț ș- puil’ilu hrisusit , că al’iumtrea - te- aspindzur ! Multe nu știu io ! 
Fudze ficiorlu acasă , învirinat și cu caplu pri cheptu . D- iu s- lu scoată puil’iu ? Cara s- mindui , ți s- mindui și- și frîmse mintea , - ți- l’i treațe prit cap ? „ Ai s- mi duc la lamñe ! Ea poate știe iu bîneadză puil’i hrisusiț . “ 
Calea , calea duse hil’iu-mușeat-de-avinător la lamñe . L’i-aspune caimolu și plîngul ți- l avea : ia-ș-ia ți pate di la vășil’elu ; Ș- cara s- nu-aducă puil’ilu hrisusit , - îl spindzură ! 
- De- aestă te- aspari ? Bag-u strîmbă ! Cama lișor lucru nu-are . Ia ți vai faț : l’ea doauă buț , - una s- u umpl’i cu cinușe , ș- alantă cu apă . Du -te apoia mardzinea de- amare . Tu butea cu cinușe s- te ascundzî tine . Puil’i vai γină să se- adapă , și dupu aestă va intră să si scaldă tu cinușe . E ! , tine mîna atumțea , ș- acață unu - și , sănătate bună ! 
Hil’iu-mușeat-de-avinător feațe cum lu-nviță lamñea . S- duse cu buțle mardzinea de- amare . Nu treațe nîscîntă oară și - na , iu azboairă nă urdie di puil’i hrisusiț . Biură ți biură dit brutea cu apă , și vrură să si întăvălească tu cinușe . Trac ! , ficiorlu - mîna , și ță lu-acăță unlu di el’i . 
Lu-aduse la vășil’elu , și- și lo băhcișe , ș- numă mare . Vizirlu , avdzîndalui ș- vidzîndalui aestă , făți-făți alăxea di năirire și cripare țe-l’i γinea . „ Stăi , nu te- aγiuñisea - mindui nîs - , nu-ascachi tine di mine ! Ț-u herb io , ț-u coc io ! “ Dupu cari , îl’i fațe -al vășil’e : 
- Doamne , mare hii , avut hii , și ca tine altu nu vai eara , se- aveare tine Mușeata-loclui . 
- Cunoști vîrnu ți s- poartă s- u-aducă ? , greaște vășil’elu . 
- Cari altu , ma nu hil’iu-mușeat-de-avinător ? 
Iara pitreațe vășil’elu si- l acl’eamă , și- l’i greaște : 
- S- faț cum s- faț ș- Mușeata-loclui s- ñi-u-aduț , că s- nu - te- aspindzur ! Zboare multe io nu-ñi știu . 
Ficiorlu - fuga , năpoi la lamñe ! Lamnea , cari si zdrudea cu nîs , lu-nviță tute , cum s- facă și cum s- adară tra s- află Mușeata-loclui . 
Își adră ficiorlu ună păreacl’e di curdhel’e di her , lo ună veargă tut di her , tu mînă , să se- andoapîră , își feațe nă cruțe la icoană și - lo calea cîtră Mușeata-loclui . 
Imnă ș- imnă el tută dzua . Ca tu-ascăpitata soarilui , veade sum un arbure doi buval’i fripțî tu sulă . Pînă să se- aproache , omlu ți șuța friptal’ile - doauă mîșcături li feațe , tu nă minută ! 
„ Bre , s- lu mîcă luplu ! , dzîse cu mintea ficiorlu , - ți om s- hibă aestu ? ! Ia s- lu ved di cama aproape “ . 
S- apruche , și- l’i gri : 
- Bună-ț oară , lalo ! 
- Ghine viniși , nipoate . 
Cu- aeste zboare , nifînătilu își tease cicioarle și brațîle nă oară , și dzîse : 
- Ah , s- avearim ninga vîră-ndoi ! Poate vrea mi satur . 
- Multu gione va hii tine , s- mîț ahîntu ! 
- Țiva nu hiu eu , ningă hil’ilu de- avinător țe-acăță puil’ilu hrisusit ! 
- Io him ațel . 
- Tine ești ? ! Ș- nu mi vrei ș- mine ? ... 
- Cum s- nu ti voi ? ! 
S- feațiră fîrtaț dol’i , și își loară calea cîtră Mușeata-loclui . 
Imnară , imnară - și , ia iu ved , di largu multu - un om încărcat cu aroacute di moară , și cu tute aeste - un cicior băga pri un munte și alantu pre-altu ! Dzenurile și oahtile tră nîs eara țiva-dip ! Le ansărea cu ma marea lișureață , ca un puil’u azbuirător . Pînă s- lu veadă ghine , thiriulu l’i-agiumse . 
- S- nu-ț hibă di ocl’iu , gione hii , dzîse hiliu-mușeat-de-avinător ! Încărcat cu- ahînte aroacute , s- poț s- aladz acși ? Necă s- are vidzută , necă s- are avdzîtă ! 
- Ți vidzuși tine ? Ș- io hiu gione , ma și hil’iu-mușeat-de-avinător , ți acăță piul’ilu hrisusit di γiu , nu-l’i si mîcă goală ! Ațel i gione ! ! 
- Si- l vedz , ti duț cu nîs ? 
- Avdzî ? - s- nu mi duc ! ? Încape zbor ? 
- Io hiu . Ai cu noi ! 
S- feațiră fărtaț treil’i : hil’ilu-de-avinător , Mîcă-multu și thiriulu Alumtă-căl’iuri . Ș- pale l’i-u deadiră-nclo ! Ghine ma , Alumtă-căl’iuri nu eara învițat s- imnă preaγalea , ca vîrnu sătut ; îl’i lo îngrîcica dol’i soț și acăță s- imnă - imnatic de- a lui , cum își știa . Tu ună dzuă - feațiră cale de- un an ! 
Anda trițea priste un lac , ved el’i un om tes - ună cu loclu , canda durñea . Îl’i greaște ficiorlu : 
- E , oaspe - țe-adari ația ? 
- Ți s- adar ? Ascultu s- avdu ți fac morțîl’i și oamiñil’i ți dormu . 
- Mare lucru ! Tine nu -ai păreacl’e , macă -i acșițe ! ! 
- Am ș- nu -am , gri Avde-tute - că acși-l’i dzîțea pri numă . Că , și hil’iu-mușeat-de-avinător nu cade-mpade ! 
- Si- l vedz , ti duț cu nîs ? 
- Cum s- nu ti duț cu ahtare om avdzît ? 
- Io hiu ațel ficior . 
Îl lo ș- aestu , s- feațiră fărtaț tuț patrul’i , - patru oamiñi cu semnu , cum nu se- aspune - și trapsiră calea . 
Cîtră seară agiumsiră la un arîu . Aclo , ți s- lă veadă ocl’il’i ? ? Un lucru tră mare ñirare : un om șidea de- alantă parte a arîului și surghea tută apă . U surghea - ș- apoia u sălîghea pale . Eara Soarbe-arîulu ! 
- Ți faț aclo , oaspe ? - întreabă hil’iu-mușeat-de-avinător . 
- Ia , me-agioc , s- ñi treacă oara , că nu -am ți s- fac . 
Feațe ficiorlu ș- cu aestu - cum adră ș- cu- alanțî . Îl lo tu sustață și- l feațiră fărtat . Apoia - țințil’i trapsiră la Mușeata-loclui . Lă avea armasă ninga nă dzuă cale . Seara discălicară s- doarmă ningă nă pădure , iu întunicară . 
Cum șidea tes ficiorlu , avde nă vreavă mare . S- duțe la loclu d- iu ișea vreava , s- veadă . Ți cura ? Eara un vultur , ș- ună γeaspe , ș- ună furnigă ți s- încăcea și s- dipira . Avea aflată nă leșe , și nu știa cum s- u împartă . Ficiorlu lă u împărțî cum prindea : a vulturului îl’i deade cama multa , a γeaspil’ei - puțîn sîndze , a furnigăl’ei tut acșițe , că armasiră treile suflite îmunate . Tr-aestă , vulturlu , furniga și γeaspea vrură s- l’i-u discumpără . Arupse vulturlu nă peană , l’i-u deade a ficiorlui și- l’i dzîse : 
- Di cîte ori va-ñi ai ananghea , di cîte ori va te- afli tu strimtură , aprinde peana - ș- io , tu minută va γin la tine ! 
Tut acșițe-l’i dzîsiră , pe- aradhă , γeaspea și furniga , și- l’i deadiră ș- eale cîte nă peană . El li băgă -n sin și s- duse di ș- aștiră ninga soț , s- doarmă . 
Dzua alantă - na-l’i la Mușeata loclui ! Ficioru trapse-n-drept la mă-sa featil’ei și- l’i dzîse cum că γine să-l’i caftă hil’ea-nveastă , ti vășil’elu dit hoara lor . 
- Bună ! lă dzîțe mă-sa , vă u dau , ma - prinde și știi că hil’e -mea nu s- l’lea lișor-lișor ! Voi prota s- vedu-ndoauă giuneț di la pitricuțl’i a vășil’elui dit hoara-ț , ș- apoia - cara s- aspuneț giunețle , s- vă u dau . 
Întreabă ficiorlu năpoi : 
- Ca ți giuneață cafțî di la noi ? 
- Ia ți : io am un thiriu ți mîcă γinγiț cireape di pîne - fără s- acumtină . Afli tine un om de- a tăi , s- mîcă cama multu ? 
- Ghine , dzîțe ficiorlu , s- mi minduescu , și ți- aduc giuvapea . 
A lui l’i-eara să si- ntreabă cu Mîcă-multu , cari îngl’ita dipriună , și - vîrnăoară nu -s sătura . Îl’i feațe aiștui : 
- Avdzî ți caftă di la noi muma featil’ei ? Poț s- lu-adari cicior di l’epur ? Γinγiț cireape di pîne-l’i dzîc aoa , nu șicaie ! 
- Mași γinγiț ? - greaște Mîcă-multu ! Cîțe nu patrudzăț ? 
Lu-aduse , dicara , la muma ali feate . Cara li băgă dininte , aestu - pîñile : - tac-tuc ! , tac-tuc ! - li dipină tute , di dzîțeai că nu -și fură ! Γinγiț cireape di pîne - și nu -s sătură , nifînătitlu , aruptul ! 
- Nu-aveț ș- altă ? - întribă el , cara lî feațe ghine ! 
Vidzu mă-sa a Mușeatil’ei-a-loclui că nu u scoate naparte cu aestă , s- mindui la altă , ș- dzîse : 
- E , ghine , vidzui ! Ma , ia ți i luγria : de- aoa - ca un mes cale , easte nă fîntînă cu apa de- amalamă . Thiriulu a meu - du-țe ș- γine tu ună dzuă . Cara s- afli om ți s- ducă si s- γină isa cu nîs , ț-u dau feata , care nu - sînătate bună ! 
- Lucru ți s- poate , more ! - greaște ficiorlu . 
Na -l , Alumtă-căl’iuri - ți fudzea ca vimtul , ș- cama aγoñea ! 
Închisiră dol’i , cu thiriulu , și - pînă s- ță freț ocl’il’i , pînă s- ascuchi , Alumtă-căl’iuri duse la fîntînă ! Va l’i-u dzîț - nu feațe nă oară cu oara . Umplu vaslu cu apa de- amalamă , tease doauă drășcl’ei și agiumse pînă tu mesea di cale . Aclo - ți mindui nîs ? „ Ai s- l’i trag un somn , frătic - că pînă s- γină thiriulu al vășil’e , am chiro ! Ș- apoia , s- me-antrițeare ninga - tut lu-agiungu ș- lu-alas ! “ S- culcă dicara și lu-acăță somnul și durñi . 
Așteaptă - ficiorlu-de-avinător să-l’i γină Alumtă-căl’iuri , nu lu-are ! Acață s- intră tu minduire greauă - că ți pățî soțu-su ? Iu cheare , de- amînă ahîntu , că nîs lu ștea cum că tu nă oară cu oara putea s- aducă și s- γină ? 
S- toarnă cîtră Avde-tute , țe-avdza cum zbura morțîl’i și durñițl’i , și- l’i dzîțe : 
- Bagă ureacl’ea pi loc , - s- videm ți fațe Alumtă-căl’iuri ! 
Avde-tute , țe-avdza cum zburăscu morțîl’i și durñițl’i , s- tease împade , ciuli ureacl’ea ș- avdzî cum hărnea Alumtă-căl’iuri . 
- Doamne , Doamne - doarme aestu , îl’i coațe somnu di greulu ! 
S- toarnă hil’iu-mușeat-de-avinător cîtră Soarbe-arîu ți s- agiuca cu apa , di-ngl’ita surghindalui arîulu și- apoia -l vumea , și- l’i greaște : 
- E , fărtate , poț s- lu diștepțî ? 
- Stăi , tine că -l fac io să s- dișteaptă , ca upărit ! 
Tu oară - surghi un arîu întreg , și- l slăghi tut priste Alumtă căl’iuri , di ț -ul feațe amol’iu-pirpirună ! Alumtă-căl’iuri cara lu-arăți apa , s- astrapse împrostu , ca friptu ! Căftă vas , - vaslu se- avea virsată , îl’i lu avea virsată thiriulu alant , cîndu tricu s- umplă ș- el . Ți ti faț tora ? Nîpoi - la fîntînă ! Cîndu agiundze aoa , thiriulu cît avea agiumtă ș- eara avursit - nilă mare ! Îl’i cura asudorle - cap de- arîu ! 
Nu cheare oară Alumtă-căl’iuri , ma - cu un cicior pr un munte , cu- alantu pri altu , și - na -l , la hoara Mușeatil’ei-a-loclui , cu vîră patru-țințe oare naintea thiriului , ți nu se- avea acumtinată iuva . Cicior di l’epur îl feațe ! 
Ș- cu- aestă , hil’iu-mușeat-de-avinător u scoase -n cap ! Vidzu mă-sa Mușeatil’ei-a-loclui că aoa nu -i giucăreale , ș- că aestu ficior nu i om de- aradă . Prindea tora , după ligătură , s- l’i da feata , ma - îl’i γinea greu , cum să si- mpartă di ea și s- u da tu loc ahîntu dipărtos ? Și tut s- minduia si sufsească țiva , ți s- nu poată s- u facă ficiorlu - ș acși s l’i armînă feata . Nîpoi îl’i tăcîni ună : 
- Hil’iu mușeat de avinător , am un puil’iu ți poate s- ñi-aducă în gură apa-γie , athanată ; vedz de- aflăș-tine ! Al’iumtrea - nu va u vedz feata-ntr-ocl’i . 
Ficiorlu-ntreabă Alumtă-căl’iuri - fure-că știe di apă-γie , athanată . Aestu - hăbare nu-avea de- ahtare apă ! Tr-ațea , sta tora ficiorlu , și- și ciuciteaște caplu : cari să-ntreabă ? „ Ha ! - îl’i tîcăni dinăoară - vulturlu poate că știe - ca puil’iu țe-azboairă prit tut locurile ! “ Aprinde el peana di vultur , și - pînă s- ti scol’i împrostu , na -l vulturlu ! 
- Ți mi vrei , doamne ? 
Îl’i dzîțe ficiorlu ți cură , s- fure-că poate s- lți-aducă apă-γie , fără moarte . 
Niți aestu nu-ave hăbare de- ahtare apă ! 
- Nu știu , doamne , și nu -am avdzîtă ; nu -i nă siptămînă di cîndu-ñi muri un puil’iu . Cara să știam i cara s- aveam avdzîtă că easte pri loc ahtare apă , - de- alantă parte vrea -l tornu loclu și , poate-poate că nu-ñi si duțea scumpul ! 
- Caftă tora tră mine ! - dzîțe ficiorlu . 
Se- aleapidă vulturlu tu nior , și- și paște ocl’il’i divarliga . Diparte , diparte - largu multu , andzăreaște un puil’iu cu un pucic în cioc . S- aurñeaște pri nîs , lu-acață , ș- l’i -ul l’ea puciclu , împlin cu apă-γie , athanată , și u aduțe la ficior . 
Ațel puil’iu eara a mumăl’ei ali Mușeate-a-loclui . Cara să s- turna acasă la doamnă-sa , va u păța ficiorlu , că armănea cădzut ! Ghine ma , vulturlu , tu-acățarea țe-l’i feațe - l’i-arupse nă peană și puil’iu s- turnă imnînda , nu-azbuirînda , ș- amînă multu ! Agiumse dupu hil’iu-mușeat-de-avinător . A maicăl’ei ali Mușeate îl’i γinea s- creapă ! Ți să scoată tora ? Că nu putu s- lu-acață tu țivă ficiorlu ! Îl’i gri , năpoi : 
- Ma s- poț s- faț ninga un lucru , nu-ț caftu alt-țiva : va u l’eai hil’e -mea di mînă și - s- țî bîneadză ! 
- Cu numa -l Dumnidzău , va -l fac ! Ca ți lucru easte ? 
- Am ună hîmbare cu grîn , gongale , mel’iu , ordzu - și di tute γipturile . Voi - tu nă dzuă ș- tu nă noapte - s- lu-aledz ahorγea grînlu , ahorγea mel’ilu , ordzul ș- alante . 
Ficiorlu nu dzîse - nu ! Iase de- aclo , aprinde peana di furnigă și - ia-u , ñicăza -n față-l’i ! 
- Ți mi vrei , doamne ? Agiumse oara s- ță discumpăr bunlu țe-ñi feațiși ? 
L’i spuse ficiorlu ți cură . 
- Aestă nu -i țiva dip . Nu-are lucru cama lișor tră noi , ca aestu - greaște furniga . Ș- apoia ș- aduse ea tute soațăle , tută furnigamea l’ei , și cathe ună și- mpărțî lucrulu , și pînă de- adoară - γipturile eara curate și aleapte după simință . 
- Ș- aestă u feciu - dzîse ficiorlu - tora ți altă vai vrei ? Să-ñi dai feata-ț ! 
- Ghine , gri mul’earea , du -te și l’ea-u hil’e -mea , ma - ia ți easte luγuria : la mine suntu patrudzăț di feate . Tute mușeate , și tute ș- u aduc ună cu alantă . Mușeata-loclui easte cu nîse . S- putearii s- u cunoști - a ta s- hibă ! 
Ficiorlu arîdea pri sum mustăț , di murafețle ali mul’eare . Iase , și aprinde peana di γeaspe , și , γininda γeaspea , îl’i dzîțe ș- aiștei ți u va . 
- U știu io cari easte Mușeata-loclui , ma s- nu -ai gaileie ! Ma va s- intri tu udălu aților patrudzăț di feate , ia va u înțap pi ureacl’ea dreaptă - Mușeata-loclui ! Tine s- ță disfaț ocl’il’i ghine și s- vedz cari va ș- aducă mîna la ureacl’e , că ațea i nîsă ! Lea-ț-u di mînă și du-ț-u acasă-ț . 
Ficiorlu li băgă tu mădură tute și duse tu udălu cu patrudzățle di feate . Li mutreaște el pe- aradă , cari di cari ma mușeate ! Iu s- duchească nîs cari easte Mușeata-loclui ? Tute eara ca luna ș- ca stealile , că d- iu da soarle ș- pîn tu-ască pitata lui - ahtări feate nu se- afla . Ș- amiș-patrudzățle eara luțeafiri γii ! 
Sta ficiorlu ș- li mutreaște , și - cît-cît s- cheară di minte ! 
Bagă el oară că nă feată tut si zgîrma la ureacl’e . Aducheaște că ea i Mușeata-loclui . Ș- u-acață di mînă - și- u l’ea ! 
Mă-sa featil’ei nu cama avea ți s- grească . Acși l’i eara scriata ali Mușeate-a-loclui , să s- mărită tu loc dipărtos . U bășe hil’e-sa tu doaule fațe , bășe ș- ficiorlu tu frîmte și lă dzîse , cu grai dulțe ș- cu plîngul tu ocl’i : 
- Ai , duțeț -vă - oară bună , să-ñi bînaț și s- v- avdu totîna ghinețle ! 
Mușeata-loclui , tu fugă , s- toarnă și- l’i caftă a mă-sai s- l’i da thiriulu și apa-γie , fără moarte . Mă-sa , cu tut că țînea la lucrile aeste ahărdzite , - s- nu-l’i frîngă inima , - l’i li deade . 
Agiumsiră , cu numa -l Dumnidză , în hoară la hil’iu-mușeat-de-avinător . 
Ficiorlu - cari vidzu cît multu îl va Mușeata-loclui - ș- u țînu tră nîs și nu vru s- l’i-u aducă a vășil’elui . L’i-aprease limba peri pînă s- u l’ea , ș- tora s- l’i-u da aiștui - cireașe -n gură ? Niți minduire ! 
Avde vășil’elu că hil’ilu-mușeat-de-avinător ș- u-ncrună feata , și foc s- aprinde ! Pitreațe nîscînțî oamiñi di la pălate , s- lu vatămă . Cari oamiñi - ț -ul acață și- l fac filii-filii ! 
Mușeata-loclui , avdzîndalui nișanea ți s- feațe , că-l’i vătămară bărbatlu , l’ea apa-γie , lu pruscuteaște și lu anγeadză tu minută . Apoia-l’i dzîțe : 
- Ți stai și- l’i mutrești aești oamiñi ? Tine , thiriu ali mume -mea - ți aștepțî dzîcă di doauă ori ? 
Sîlgheaște hil’iu-mușeat-de-avinător pri di nă parte , thiriulu - pri de- alantă , ș- cari lă u intrară - tal’e ș- mîcă thiriulu , tal’e ș- mîcă , - îli scîpită tuț , cu tute strañe ș- cu tute armate ! Apoia , thiriulu trapse la pălate . La pălate , tut acșițe : tal’e ș- mîcă , tal’e ș- mîcă - îl’i diñică tuț , cu tut vășil’e . 
Armase văsilia fără domnu . Atumțea ficiorlu - ca ațel cama gionile ți se- afla , s- alină pri scamnu și s- feațe nîs amiră , iar Mușeata-loclui , amiroañe , - ș- bînară nă bană di domñi ! 
Ș- earam ș- io aclo , și aduțeam - a cui brîn , a cui fustanelă , a cui țăruhi noauă , di tal’iatină . Ma , cum trițeam pri la arîu - sîlghiră cîñil’i , și , gap-gup , gap-gup , lă si păru că țăruhile suntu hicate , brînlu mață , fustanela plăstură - și , tradze un de- aoa , tradze alantu de- aclo , ñi le- arupsiră ș- ñi li mîcară ! 
FEATA MINTIOASĂ A AUȘLUI 
Eara țe nu ș- eara . 
Lucru mușeat eara , tu lumea-ntreagă se- aspunea , tuț gura hăsca și s- thămăsea . 
Eara , fratile -a meu , ună oară , tu nă zămane - un amiră . 
Aestu amiră își avea ș- un vizir . Cari-ști tră țe , amirălu - tut pri lucri greale ș- lu băga vizirlu s- facă . Bunăoară , nă dzuă , prîndzul mare - ți- l’i tricu prit curcubetă ? Îl’i gri , vizirlu vini , ș- l’i dzîse : 
- Vizire , ficiorlu a meu - țîne fluria estă , și di nîsă s- ñi-adari nă vilendză flucată cari feațe ea ișiși ună flurie , s- ñi-acumpări un birbec ți s- facă și el nă flurie , și ... s- ñi-aduț și fluria năpoi ! 
„ Bre ! , s- ul măcă luplu ! - mindui vizirlu - ți- l băgă ațel c- un cicior ? S- fațe vîrnăoară , ș- cîrnoasă , ș- lăptoasă , și cu oara acasă ? “ 
- Avdzî , ficiorlu a meu ! - avdapse amirălu - ai di la mine un an di dzîle minduire ș- lucru . S- nu fățeare lucrile aeste , va-ț bea curcubeta apă ! Aduchiși ? 
- Aduchii , mărite ! ( „ Și oile , oi - s- nu lipsească vîrnă - și luplu săturat , cum zborlu γine ! “ ) 
S- trapse vizirlu cu caplu spindzurat , canda-l’i si nicară cărăγile ; di cît nu plîndzea de- arăulu țe-l’i γinea . Alăgă , alăgă s- află vîr om , s- l’i da minte , s- u scoată -n cap , țiva . Calea , cum s- duțea , se- astăl’e cu un auș . „ Oară-bună ! “ unlu , „ Buneață s- ai ! “ alantu , - închisiră dol’i cîtră nă hoară ți s- videa aγnanghea . 
Eara tu-mburita căroaril’ei . Vizirlu îl’i dzîțe aușlui , - că aestu tățea ca vîr mut : 
- E ! , auș . l’ea -mi căvală , s- ti l’eau apoia ș- mine , cama înclo , că nu s- tradze altă luγie căldura ți n- agiumse ! 
Aușlu mutri cîtră nîs , și dzîse cu mintea-l’i : „ Va-l’i hursească al Mihali , măratlu . Avdzî tine aoa , - si- l l’eau căvală , tu giuglu aestu și tu-ahtare căroare ! “ 
Di zbor-zbor , agiumsiră în hoară , și aușlu îl cupăsi la nîs acasă . Aușlu avea aoațe mași nă feată , ma - multu diștiptată . 
Feata își întribă tată-su , ți om easte oaspile ? 
- Ți om s- hibă - nu știu , dzîse el , ma ñi si pare că , măratlu , easte cu trei scînduri , s- nu fure cu ună ! 
- Cum acși ? 
- Am , ia-ș-ia ți glăriñi dzîse calea : s- mi- ncaliăc , s- lu-ncalic , tra s- lu scutem giuglu ... 
- Ba ! tată . Oaspile nu -i di lișorl’i , macă țî zburî acși . El easte di greil’i , și vru s- dzîcă aestă : cîndu tine si- l’i dzîț vîră părăvulie , cîndu nîs - pînă si scoatiț giuglu , și s- vă pară calea ma lișoară . 
Tricu nătheam di oară , și vidzîndalui vizirlu că feata aușului ca scl’ioapică , dzîse , aclo iu șidea ș- tăl’ea groase cu aușlu : 
- Bună -i casa , ma ugeaclu -i strîmbu . 
Aușlu zgîrli ocl’il’i cîtră nîs și mindui diznou : „ Măratlu ! Cîte s- grească feata mea , tu mințî nu ș- easte el ! “ 
Feata , taman atumțea intră , ș- lu-avdzî iu gri acși , și- l’i dzîse : 
- Ugeaclu -i strîmbu , ma fumlu s- duțe-ndreptu ! 
Iși ea , apoia , dit udă , să-ndreagă measa , tra s- filipsească oaspile . 
- Diștiptată feată ai , auș - gri vizirlu . 
- Dzîse Dumnidză ! - l’i-apîndăsi aușlu . Aestă -i aușaticlu a meu , păriguria mea ! 
Di grai-grai , aușlu l’i-aspuse cum dzua ațea muri un om avut în hoară-lă . 
- Muri γiu , i muri mortu ? - întribă vizirlu . 
Aușlu - pali l’i zgîrli ocl’il’i , și dzîse cu mintea-l’i : „ Nu-n-cape zbor că u-are chirută ! “ Apoia , tricu didinte , și- l’i dzîse a hil’e-sai : 
- S- mi l’erțî , feata-ñi , ma oaspile nu -l are subaș la loc . Avdzî tine ți chirături greaște . „ Casa -i bună , ma ugeaclu -i strîmbu ! “ Și , ma-ndreptu di ugeaclu a nostru , dzî ș- tine , - are altu ? 
- Tată , nîs altu lucru vru s- acăchisească cu aestă : d- iu mi vidzu mine că șcl’ioapic di cicior . El ș- u-avu că-ñi hiu șcl’ioapă , că nu știe că eu șcl’ioapic de- ațea , că-ñi intră nă penură -n cicior . Ma , ș- mine - vidzuși țe-l’i grii ! 
- Aestă , s- dzîțem că -i acșițe , cum dzîț tine , feata mea , ma - s- avdzî ună altă glărime a lui ! Aduș eu aminte tră avutlu țe lu-ngrupară azi , și știi țe-ntribă ? „ Muri γiu , i mortu ? “ E ! Dzî ș- tine că nu-l’i lipsescu dhrăñi ! 
- Arîs hrii , tată , ș- aoa ! Nîs întreabă : alasă fumeal’e dupu moarte-l’i , si- l’i poartă numa , i nu-alasă ? ; că ma s- nu-alasă , easte mortu tră totna ; s- alăstare , atumțea de- alihea că muri γiu ! 
Vizirlu , ca omlu ți alagă dupu γitrie , asculta la uși , ți zbura părintile cu hil’ea , și le- avdzî tute aeste . 
Băgară measa s- mîcă . Feata avea-ndreaptă un puil’iu tră mîcare . Lu-aduse și lu-mpărțî : deade a tată-sui caplu , cicioarele li deade la oaspe , ș- nîsă țînu ariptle . 
Vizirlu , dișteptu om , ma aestă nu u achicăsi . Nu putu si s- țînă , ș- u-ntribă . Feata-l’i apăndisi : 
- Caplu îl ded a tată-ñui , că nîs i caplu a casil’ei ; cicioarle țî li ded a țîia , că di cicioare ai ananghe , s- tradz cale ; Și ărichile li țînui mine , că noi , featile him ca puil’i : cîndu scutem arichi , azbuirăm , ș- nă fățem altă casă . 
Vizirlu nu cama putea di marea dișteptăciune ali feată . 
- Tine , grî nîs , ți știi ahîte , poate s- ñi dai vîră minte : ia-și-ia , țe cură ! Cu ună flurie , prinde s- adar nă vilendză flucată , s- acumpăr un birbec , și fluria s- ñi-arîmănă flurie ! 
- Mare lucru ! , gri feata . Du -te , acumpără di la armîñi un birbec nitumtu , tră nă flurie ; tunde birbeclu , iar lîna dă-ñi-u s- u-nțas tu-arăzboi , s- ț-adar doauă vilendză flucate - s- l’i-armînă mintea cui s- li veadă ; una vilendză va u vindză tră nă flurie , ș- una va u țîñi . Acși va s- ai : vilendza , birbeclu și fluria ! 
Vizirlu avdzîndalui aestă , armase cu gura căscată ! Feațe cum lu înviță feata , și - na -l , la amirălu ! 
Amirălu - nu l’i-u încăpea mintea că vizirlu s- u-aibă adrată aestă . De- ațea , lu strease se- aspună-ndreptu , cari lu-nviță , că nu-l’i fațe țiva niți a lui , niți ațilui . Vizirlu l’i aspuse . 
Amirălu aestu eara tinir , și cîndu avdzî diștiptăciunea a featil’ei , u căftă înveastă . Si- ncrunară , s- loară , ma - nu tricu multu-puțîn , și nîs si duse si s- bată , tu polim . 
Ți s- l’i șuiră a lui , aclo iu eara , tu polim ? Sta și- l’i pitreațe nă carte a înveastil’ei a lui , și- l’i dimîndă : 
Prota : s- l’ea paradz dit caselă , fără s- dizvulusească vula ; a doaua : s- armînă greauă di nîs - fără nîs , și a treia : iapa a l’ei s- feată cu calu a lui . 
Deadiși di mul’eare s- li bagă armatle-m pade ? Niți că-l’i si bătu ocl’iul ! Își tăl’e peril’i , să-nviscu tu bărbătești , fără s- u l’ea vîr di hăbare , și- apoia închisi tu polim , cu oaste noauă , - taha agiutor a bărbatu-sui . ( Ea ș- avea băgată altă numă , ți nică l’i trițea prit minte a lui . ) 
Castrile a l’ei eara ninga a bărbatu-sui , și cîndu nu s- bătea cu dușmanlu , nîsă își trițea oara tu tenda amirălui . 
Nă seară s- acățară s- gioacă a cărțî , și cari s- iasă - s- l’ea vula alîntui și s- facă ți va-l’i va chefea cu ea . Feata , ma , li știa tute giocurle pri dinafoară , și- l bătu amirălu ! Apoia , cu vula , dizvulusi casela și lo cîț paradz vru . 
Altă seară se- agiucară pri nă feată . 
Amirăroañea , chirătoañe , se- alăsă bătută , și - seara , se- adră tu strañe fitești , și- l’i si duse amirălui , cum fu zborlu . Aestu - niți-l’i tricu prit minte că nîsă va hibă înveasta lui ! 
Altă seară se- acățară - cari s- iasă la gioc , s- l’ea calu alăntui , și s- lu-ncalică trei dzîle cu dzua . Amirăroañea - nu va zbor , îl bătu , îl’i lo calu , și acăță iapa l’ei cu nîs . Apoia armase acasă , iar calu lu pitricu singur nîpoi ! 
Polimlu scărchi pîn tu sone , și - na-ț -ul ș- amirălu , ca merlu ațel aroșu ! 
Prota întribare țe-l’i feațe ali-nveaste , cînd u vidzu , fu : 
- Cu dimîndăciuñile a meale , țe-adrași ? 
- Ți- ñi dimăndași , ațea adrai , bărbate ! - acși-l’i andămusi ea , cu arîslu pri budză . 
Amirălu , cîndu băgă oară că amirăroañea easte cu pîntica la gură , s- păli , că ți mindui nîs ? „ Aestă va li lor sirmae zboarlie a meale , și va s- duse cu vîr , s- armînă greauă . Chiruta ! Nu și știa , și nu aducheaște niți tora - că va-l’i tal’iu caplu ! “ 
Acși avu minduită amirălu ... Ghina ma , cîndu află din gura l’ei , ți cură , băgă nă cheatră -n gură , și nu mata dzîse țiva , ma dipuse nîs di pri scamnu , ș- u băgă nîsă , - și tută lumea u vrea cît nu seaspune cu gura , și s- agiura tuț pri caplu a l’ei . Tuț ñirdzea di si- ntriba la nîsă , ș- mi duș ș- io s- u-ntreb cum și ți luγrie , și- ñi aspuse părăvulia estă , și - arape de- aoa , arape de- aclo , v u aspuș ș- avoauă , cum putui ! 
VOMBIRA 
Eara țe nu ș- eara . S- nu eara , nu se- aspunea . 
Eara un celnic , ș- avea și nă mul’eare . El’i amintară - amintară ficiori - vîră duzină , - ma tu ahîț ficiori nu lă deade Dumnidzău niți ună feată . Ș- ardea , mărațl’i , tră nă feată ! Caimolu a lor aestu eara . Seara , cîndu s- culca , își fățea cruțea cîtră Dumnidzău și- L părăcălsea : „ E ! , Doamne , nu nă dai ș- a noauă nă feată ? ! “ 
Tu-apirită , cîndu si scula , tut cu zborlu ațel : „ E ! , Doamne , nu nă dai ș- a noauă nă feată ? ! “ 
Aclo iu să-ncl’ina , cari ști cum - lă ascăpă nă oară grailu : „ Feată s- hibă , și - las ’ s- hibă ș- vombiră , că tut va u vrem , cama di ficiori , că va hibă ună tu-ahînțî mascuri “ . 
Griră tu oară laie , că - na ! , iu lă s- feațe un ñic , și- ațel își fu feată-vobiră ! Ma , a lor lă si păru c- amintară nă văsilie-ntreagă , - canda lă se- amintă Stămăria -n casă ! Țe s- dzîț ? - l- arîdea inima , ca țerlu cîndu -i soarle analtu ! 
Eeee ... Ș- nu tricură trei-patru dzîle , că iapile a lor - oamiñl’i eara multu avuț ! - apîrñiră s- hirisească . Vălmălu - minte -n cap nu avea , că-l’i chirea cîte ună-ună în dzîuă și nu putea s- aduchească di țe price chirea : lup easte , ursă easte - drac easte , nu știa ! 
Bre ! , s- il mîcă luplu , s- il mîcă ! Țe s- hibă ș- aestă ? 
Domnu-su a iapilor - cîndu vălmălu l’i-aduțea chel’ile , ația de- ația - zghilea cît lu-ncăpea gura , că aestă gazepe s- fațe cu vălmălu , ș- că vălmălu i ună cu furlu . 
De ! , țe s- dzîț ? Vălmălu nu eara de- aeri , de- aoaltari tu pînea aestă . Nîs , ahînțî añi nu s- plîmse șil’ea di el , ș- tora domnu-su si scoată foc din gură ? Nu s- mîca aestă ! Scoase di lă deade căpestrulu , și își mutri di lucru . Duse de se- arugă al’iurea . 
- Va mi duc s- avegl’iu io , tată , dzîse ficiorlu ațel marile . 
- Du -te , îl’i dzîse tată-su , ma fă-l’i ocl’il’i patru ! 
Duse aestu , avigl’e-avigl’e pînă ñeadză-nopțî , nu s- vidzu țiva . Durñea iapile tu protlu somnu . Cîtră te- adoară , s- deade ficiorlu pri mînă - s- agîrșească nătheamă , că dzîțea nîs : „ Macă pînă tora nu s- vidzu zulapea , niți de- aoa și- nclo nu va γină “ . 
Taman cît agîrșî , și - un nior lai ș- murnu ca nă negură îndisată , lu anvîrligă maslu a iapilor . Cîndu s- trapse niorlu , trei iape dzîțea , măratle , îm-pade , ca niște înveaste - di ti curma ñila ! 
Sculîndalui ficiorlu , nu-l’i se- astindzea foclu , cîndu vidzu lăiața , și cama multă zore îl’i γinea , că țe s- nu sta s- aveagl’e pînă se- apiră de- a- ghinealui ! 
Cîrtit , închisi cîtră acasă la tată-su , cu caplu spindzurat canda lu duțea la tîl’eare . 
- Nu creapă , hil’iu , îl’i dzîse tată-su , aestă va hibă di la Dumnidzău , că nu -i nă dzuă , nu -s doauă , de- anda nă viñe chiderea , nă γine tută dzua . E , noi s- bînăm ! 
A doua-dz , duse ficiorlu di mese s- aveagl’e irghilelu . Avigl’e cît avigl’e ș- aestu și , cîtră de- adoară - nă negură , nă lăeață lu culcă tu un somnu greu , că dzîțeai : țată di mortu l’i-băgară ! Niți că bătu a γiu - dip pîn ’ tu-apirita ghine ! Diștiptîndalui -si , pățî ș- el ca frati-su : alte trei mîrșe , di cama mușeatile iape eara tease îm-pade , leșe . 
S- turnă ș- nîs acasă , ași cum nu durea . Ș- nu l’i-eara ahîntu di iape , cît l’i-eara că nu află cari easte masturlu țe lă gioacă hunerea ! 
Acși avigl’eară un di un tuț frațl’i , pînă agiumse oara s- aveagl’e ș- ma ñiclu di el’i . Părințîl’i nu vrea s- lu alasă , lă eara frică s- nu pată țiva , că ș- eara ñic . Ghine ma - ț-aflași cap di grij s- umpli și s- l’i torñi mintea , s- armînă acasă ! Dzîse : „ Va mi duc ! “ - a lui să s- facă ! 
Își țimse pălăștile , chică apala di gușe , își lo tufechea și băgă se- aveagl’e . Aestu , ca ficior cama ñic , năinte țe să se- amintă vombira , mă-sa lu-nviștea tu fitești , di dorlu tră nă feată . Ș- tu urecl’i -l purta cu veri . Acși că amăile ali vombire nu se- acăța di nîs . 
Cîtră de- adoară , lo somnul s- lu aducă divarliga , ma - țiva ! - nu putu si- l’i bagă mînă . Cît cripă dzua ș- na-ț-u negura , ș- niorlu , lăi ca chisa , se alăsară pri maslu a iapilor . Fantazma l- u intră a prăvdzălor - hrap-hrup ! - s- li mîcă ! 
Ñiclu - foc ! , l’e-are nă oară , - foc ! , doauă ori , zmuldze apala și dîldăseaște pri nîsă , si- l’i l’ea caplu . Se- anciupă , ore frătic , dol’i , di tufă , ș- dă - un , dă - alantu , nă oară cu oara ! Se- apruchea se- apiră de- a- ghinealui și - fantazma nu-l’i si videa tu luñină . Vidzu țe nu vidzu - că nu u scoate -n cap , și si zmuldze dit mîñile a gionilui , apoia azboairă nîpoi cumu -și viñe . 
Ficiorlu , tu arcarea țe feațe , u lăvui pri dzidzitic . S- turnă acasă și băgă se- aspună țe-l’i si tihisi , cum s- bătu ș- cum u lăvui fantazma pri dzidzitic . Aclo iu spunea , ș- arcă ocl’il’i pri ñica , țe durñea tu sărmăniță , cîndu - țe s- veadă ? Dit dzidziticlu a l’ei cura sîndze ! Aduchi că nîsă easte fantazma țe lî mîcă iapile . Mutrita l’ei eara-ntreagă ca ali fantazmă ! 
- Va u vatăm ! - gri el , va u diñic , că nîsă -i cățaua țe nă cheare tutiputa ! - și își trapse apala , si- l’i tal’e caplu . 
- Pupu-pu ! , țe v- adari , zghili mă-sa , tată-su , ș- lu-acățară și- l țînură , s- nu u tal’e ñicăza ! 
Macă vidzu nîs că nu -l alasă , ș- lo ocl’il’i de- aclo . 
Tricură mală di añi de- atumțea . Gionile , cari alăgă-alăgă tu xeane și nu alăsă loc nealăgat , nă dzuă di prumuveară - cum si- nsurina la soare , ș- aduse aminte di casă , di părințî , di tutipută , și- l loară lăcriñile , ș- lu-arupse un plîngu jil’ios . S- doare loclu-ț , s- doare vatra părintească , s- dor oamiñl’i a tăl’i ! 
Închisi , tr-ațea , si s- ducă acasă . 
Calea , află nă l- iundară țe o-acățară ponurle s- feată și nu putea . Nîsu ș- feațe di inimă și- l’i lișură fitarea , acși cum știa el di la iape . L’iundara stătu și- l’i dzîse atumțea : 
- Tine , țe-ñi feațiși aestu bun , țîne semnul aestu și cîndu va s- hii tu angusă mare - aprinde -l , ș- aclo va me-aflu , s- ț-agiut ! 
Ma-nclo află nă ursă , cari cu limba scoasă nafoară , șidea ningă nă fîntînă și nu putea si- ș bagă caplu s- bea , că eara chetre di nă parte ș- de- alantă . Vrea creapă , mărata , di seate ! Gionile scoate căciula , u umple și- l’i da s- bea . 
Ursa , tută - harauă , scoate și- l’i da un semnu , un per - și- l’i dzîțe : 
- Tine , țe-ñi feațiși bunlu aestu , l’ea -l perlu și cîndu va hii tu ananghie greauă , aprinde -l , ș- aclo va me-aflu ! 
Imnă ficiorlu ninga țiva , ș- deade di nă lupoañe . Tut acși ș- cu aestă , - o-ascăpă di pri moarte și- l’i deade ș- ea un per , ca semnu , tra s- o-acl’eamă tu strimtură . 
Cîndu agiumse maratlu gione -n hoară , l’i se- arupse inima di țe vidzu : casile tute - ponde ș- erme ! Canda tricu pușcl’ea pre-aclo : ni cipit di om și di pravdă nu se- avdza ! Îl’i viñe a lui ergu , că vombira va le- adră tute aeste lăeț . 
S- apruche di casă-l’i , te- aspăreai di marea tățeare : ni ficiori , ni înveaste , ni cîñi tu avlie , țiva , dip țiva ! Țî si cutrimbura cămeașa di pri tine ! 
Șidzu , șidzu pri pizul’iu și s- mindui , ca vîră oară - cu oara : să se- alină analtu -n casă , i s- nu intră dip ? Feațe inimă , ș- intră , că di fricoșl’i el nu eara . 
Nu-apucă s- alină scara , și - na-ț-u vombira în față-l’i ! Ș- nîs se- aspăre , ma ș- nîsă li γunusi vasile , cîndu -l vidzu , că știa țe pățî la iape . De- ațea mutri s- lu-anduplică , cu aplan s- lu mîcă , cum mîcă ș- hoara tută . 
Ea , dințîl’i îl’i țînea tu țilar . Si s- ducă si- l’i l’ea , l’i-eara frică s- nu fugă , tr-ațea - îl’i dzîse : 
- Na tăpsia aestă și furculița , și s- te- agioț pînă s- γin mine , că mi ducu -n țilar , s- adar țiva mîcare , s- mîcăm . 
Cît fudzi nîsă , și - na -l , iu-ț γine un șoaric , și- l’i dzîțe : 
- Țe stai , lai mărate , țe stai ? Ațea duse să -și l’ea dințîl’i și va s- γină s- ti facă nă mîșcătură ! 
- Am , țe s- fac , gri gionile ? 
- Umpli-ț zmeana di cinușe , ieși prit buhare , spindzură-ț zmeana aclo , și - tine , lea-ț perlu de- aoa ! 
Acși feațe ficiorlu , și , șoariclu - zdrang ! încoa , zdrang ! înclo pri tăpsie , tut ma asuna - tra s- nu aduchească vombira că ficiorlu li căli din casă . 
Turnîndalui vombira , țe s- aveadă ? Șoariclu - cum arsărea pri tăpsie ! Caftă ficior tu dulăchi , caftă pri tu tute părțîle , - ficiorlu l’i-alăsă sănătate ! Mutreaște tu buhare , - veade zmeanile . El easte , cînile , gri nîsă - și sîrgl’i , ca arapsa , cu ungl’ile , s- lu-arapă ! Ghine ma , - ună arupeare , și cinușa tută l’i -si duse-ntr-ocl’i . Pățî ș- vidzu , pînă si- l’i γină videala și - fuga , ca zurla , dupu nîs ! 
Torlu , torlu - lu agiumse ! Ficiorlu , cari vidzu că va -l acață , țe s- facă ? Eara aclo noauă pluchi . Se- angîrlimă aγonea-aγonea , pri un di nîși . Atumțea vombira acăță cu dințîl’i , să -l surpă pluplu ațel . Ficiorlu , cît loa s- cadă pluplu aestu , și se- arca pre-alantu . Vombira ș- aestu plup îl surpa cu dințîl’i . 
Surpă un , surpă doi , aproape s- l’i surpă tuț . Avea îngl’ițată ficiorlu di frică ! 
- Bobo ! , măratlu-ñi , zghili el ! Va mi cheară cățaua di vombiră ! 
Dinăoară , l’i-ascăpiră tu minte di seamnile date di l’undară , ursă și lupoañe . Ascăpiră nă oară cu mînearlu , le- aprease treile seamne și - ia -le , zulăchile , iu -și γin tu nă fugă , cu limba scoasă ! Cît li vidzu el , îl’i viñe inima tu loc , și- l’i păru că înγeadză diznou - d- iu eara pînă tora mortu ș- ningrupat . 
- Sssî ! , lă feațe nîs nă oară , - făși-făși s- u scuteț vombira ! 
Ahît vrea eale , și cari se- aurñiră - s- u diñică di γie ! 
- Țîneț-u , gri gionile di pri plup , țe s- dipunea , țîneț-u , că voi s- u-ntreb țiva . 
Ficiorlu u-ntribă - iu-l’i suntu părințîl’i , frațl’i , lumea , prăvdzîle , - nă duñeauă întreagă ? 
- Îl’i mîcai , gri vombira ! 
- Sssî ! - lî fațe ninga nă oară a zulăchilor , și u scoasiră făși-făși , di nu-armase țiva di nîsă . 
Aclo iu șidea pri cuțurlu di plup tăl’eat , măratlu di ficior plăndzea , cu lăcriñle ca pruna , moartea părințîlor , și părigurie nu-avea . 
Cum ș- aundzea cuțutlu cu seului ali vombiră , cădzu nă chicută di seu pri cuțur , și țe s- ță veadă ocl’il’i ? Pluplu - di nă cale își viñe la loc ! 
- Bre ! , dzîse nîs - țe va s- hibă ș- aestă ? 
Lo seulu a vombirăl’ei și acăță s- aungă și pluchil’i alanțî , cari ș- viñiră ș- el’i la loc . Atumțea aumse ș- hoara , și - înγeară lumea tută , părințîl’i , frațl’i , soea , tutiputa ... Tute viñiră la loc , cum eara ma naintea . 
- E ! , lă dzîțe tora gionile a părințîlor , nu v- aspuneam io că vombira nă cheare ? Voi nu pistipseat ș- nu vrut s- me-alăsaț s- u diñic ninga dit leagîn . Vidzut țe-adră ? S- aveț hatră a zlăchilor , că s- nu eara eale - nîsă vrea văsilipsească aoațe ! 
- De , hil’iu , griră ș- părințîl’i , - cari se- aștipta la aestă ? Ma , s- bînedz tine , țe ne- ascăpași , și s- ai bunile a loclui ! 
Părințîl’i îl’i deadiră urări cu saclu a ficiorlui , ficiorlu - a zulăchilor , zulăchile nîpoi a gionului țe l- ascăpă bana , că tut si ca încîcea cari di cari se- ascăpă bana , că tut si ca încîcea cari di cari se- ascapă di urăciuñi ! Cari vidzui acșițe , că nu li vrea ni un , ni alantu - „ staț ! , lă grescu , macă vîr nu li va , daț -le încoa ! “ Ahît , le- arap , ș- fac naparte . Aoa s- me-acață , me-avinară-avinară , pînă agiumșu ningă un arîu . 
Ma vidzui că vrea me-acață , le- arunc tu arîu ș- lă dzîc : 
- Macă -i acșițe luγuria , loaț și voi - s- l’eau ș- io ! Și , armasiră tuț cu gura cascată . Nîși s- turnară acasă-lă , ș- io îñi viñiu aoa , s- vă aspun a voauă părămithlu aestu , ma - tora se- aspună ș- altu ! 
ȚEAȚIRLE 
Eara , țe nu ș- eara . 
Eara ună oară un om cu nă mul’eare . El’i nu-aminta , ma durea s- aibă un ficior , s- aibă cu cari s- lă treacă oara . Cîndu dădea , mărațl’i , di videa lumea alantă cu ficiori îm-brață , cu gioñi însuraț ș- cu nipoț , l- armănea mintea ! 
Aeșțî doi inși - nu trițea seară di la Dumnidzău , țe s- nu să-ncl’ină și țe s- nu dzîcă : 
- Doamne Dumnidzale , dă-nă ș- a noauă un ficior ! 
Cu tută aestă , părăcălia lor nu fu ascultată . Atumțea nîși u șuțîră frîndza și acățară s- caftă al’iumtrea : „ Doamne ! , dă-nă un ñic , ș- alas ’ s- hibă ș- cît nă țeațire ! “ 
Cari bisdisi Dumnidzălu di căftărle a lor , se- ascapă di el’i - lî deade un ficior , ñic cît nă țeațire . 
Țe că fu ñic ? A lor lî si păru că amintară Hristolu : îl vrea ca ocl’il’i din cap și nu-l’i aspărdzea chefea vîrnă-oară ! 
Cum si- l’i bagă numa , cum si- l’i dzîcă , - îl numățiră „ Țeațire “ . 
Nă dzuă , tata-su duse la agru , s- airă . Muma-l’i cripa ș- căñisea , că nu-are cu cari s- l’i pitreacă prîdzul la agru . Țeațirle , ma ș- avdzî mă-sa iu cripa tră ahîntu lucru , arsări și- l’i dzîse : 
- Țe crechi , mamă ? L’i duc io prîndzul la agru . 
- Am , cum va -l duț tine , că-ñi hii ñic și nu-ñi poț , scumplu ali mume ? 
- Nu ! , ’ las ’ s- hiu ñic , pot s- l’i -l duc : încarcă tot țe -ai tră la agru , pri γumar - și lu duc io ! 
- Ghine , dzîse mă-sa , macă poț - du -te , ma s- ai angătan s- nu cheri calea țiva . 
Țeațire , în-calar pri γumar , arsărea di pri nă ureacl’e pri alantă a γumarlui , și grea pravatos : Ai ! , prîî ! , uș ! Și - schină -l la gușe , schină -l la căpul’ie , lu aduse prîndzul . 
Tată-su , cîndu -l vidzu , nu lu-ncăpea strañile di haralauă ! Îl lo , îl bășe și- l’i dzîse : 
- Agiumsiși ș- tine , hil’iu , s- aduț luñină a părințîlor și s- l’i faț s- adil’e ? 
Prîndziră mușeat-mușeat , dizjugară boil’i și se- apusiră tu-aumbrată , si- l’i coacă un somnu , pînă s- treacă aγia căroaril’ei . 
Cîtră mirinde , cum apîrñi s- avreadză , s- acățară di agru . Al Țeațire l’-intră : s- facă ș- nîs agru ! „ Nu ! , hil’iu , că hii ñic ! “ îl’i dzîțea tată-su , - nîs : „ Nu ! , vai fac ș- io agru ! “ 
Se- anduplică tată-su , și lu alăsă s- airă . 
Dișteptu cum eara , arsărinda cîndu pri un bou , cîndu pri alantu , s- duțea agrulu prima ! Nu tricu multu-puțîn și - ia , iu treațe nă cărvane . Cărvănarl’i - boi ved , airare ved , ma om nu ved . „ Bre ! - s- lu mîcă luplu , țe s- hibă ș- aestă ? “ - si- ntreabă el’i . 
- Țe s- hibă , greaște tată-su al Țeațire , - ficiorlu -a meu easte ! 
- Cari ficior ? 
Țeațire , țe le- avdza tute aeste , gri de- aclo iu aira . 
- Io ! , am cari altu ? Nu mi videț , lai armîñi ? 
Cărvănarl’i - boațe avdza , ma om nu videa . 
Căftară si- l veadă , - țe s- veadă ? Țeațire γie ! Nu putea si- ș țînă il’ile de- arîdeare , di boea și di șicadzl’i țe-aspunea aestu anghiundă . Ñicu ș- drac ! 
Un cărvănar îl băgă tu ocl’iu și vru s- ul l’ea : 
- Nu ñi -l dai a- ñia ficiorlu aestu ? , îl’i dzîțe a tată-sui , si lu am dupu cal’i - și- ț dau cît cafțî ! 
- Si- l dau io suflitli , hicatile -a meale ? Ațea nu s- fațe ! Io vidzui ș- pățîi pînă s- lu vedu-ntr-ocl’i , ș- tora si- l dau ? 
Țeațirle , d- iu stătea : „ Mi duc , dzîse ; tată , l’ea groșl’i tine , ș- mi duc “ . 
Cîte-l’i feațe tată-su , cîte l’i-adră , - țiva ! Nîs : „ Va mi duc și s- nu-ț hibă zore , ni cît tradze nă ungl’e ! “ Și- l’i călcă cu ocl’iul a tată-sui nă oară , s- aduchească că nu s- duțe tră totna . Ș- apoia îl’i dzîse ascumta , tu ureacl’e , că nîs va-l’i arîdă și va s- toarnă a- doara . 
Tată-su l- deade și îți lo groșli . 
Țeațire , căvală , cîndu pri căpul’ea unui cal , cîndu pri alăntui , cu strigarea , cu avinarea , nu-l’i alăsa să se- arîspîndească . 
Cărvănarl’i s- lișina di arisute , și nică ș- o-avea mintea la calvi . Agiumsiră la nă hane și s- turnară s- umplă cofile cu γin și se- acumpără cari țe -l lipsea . 
Armas singur dupu calvi , cumu s- băligă nă mulă , Țeațire si- nhipse sum baligă și își mutri di lucru . Γin cărvănarl’i , caftă Țeațirte , grescu , acl’eamă , - aestu , mutus ! Di frica dîrγatlui - că mulile avea intrată tu agre - nu cama mutriră țeațire și madzîre , ma u-angănară cățaua ! 
Cît ascăpitară nîși dipu dzeană - și , na -l Țeațire , u-adună cîtră la tată-su . 
Calea-calea , agiumse la un pom . Sum pom eara un preftu , cu γumarlu încărcat di liturγii . Preftul se- avea teasă s- doarmă . Țeașire , aγalea , pre-aγalea , duțe la ureacl’ea preftului și huhuteaște nă oară , cît poate : 
- Acățaț preftul , s- lu bilim cu sturnarea ! 
Lailu preftu s- află dinăoară împrostu - ca vîrnu ghiftu-mbitat . Nîpoi avdzî boațea - și s- mindueaște că furi va s- hibă . Ș- lo păpuțăle tu mînă , ș- acață -l , cari poț ! Cari mutrea liturγii , cari mutrea γumar tu oara ațea ? Mutrea omlu - caplu s- ascapă ! 
Nu tricu multu și na ! , iu γine un arbines , cu un trastu di flurii . Cum suntu arbineșl’i : află omlu γumar fără domnu , - s- feațe el domnu și îl’i chică , a pravdăl’ei , di cuțachea di sumar - trastulu cu flurii . Apoia se- aștirnu si- l’i tragă un ocl’iu di somnu , su-aumbrata pomlui . 
Ș- aiștui , Țeațire îl’i γine la ureacl’e și- l’i huhuteaște nă oară , di-l’i si trunduiră mădularile arbineslui ! Tr-ațea , - fuga ș- aestu cîtră -n hoară ! 
Și- ncalică Țeațire pri γumar și , dă-l’i încoa , dă-l’i înclo - agiumse la tată-su . 
- D- iu le- aflași , tine hil’iu , aeste liturγii și aeste flurii ? - lu-ntribă el . 
- D- iu s- le- aflu ? Liturγiile , di la un ciurlu-păpă , iar fluriile - di la un arbines . 
- Macă di la preftu , hil’iu - ghine feațiși , că niși le- amintă fără asudoare . Ș- arbineslu - nu va zbor - le- are furată , că pișcheșe nu va le- aibă loată ! 
Ș- aclo ñi-earam ș- io , și- ñi deadiră ș- a- ñia nă flurie , și v- acumpărai lucri mușeate , ma - tu vinită , sîrgl’iră cîñil’i a Daucațlor și- ñi le- arăpură . 
MINCIUNOȘL’I 
Eara șe nu ș- eara . Eara tu chirolu cîndu lumea - ș- puriclu lu încălța . Alihea eara - minciună eara , știu că pap di pap o-aspunea . 
Eara unoară trei fraț . Treil’i fraț eara cărvănari . Cathi un ș- avea un semnu di mule . Ș- amiștreil’i nîși fudziră tu lume si- și caftă căsmetea . Iu si s- ducă -n cărvane ? Iu s- fațe γiptu cama multu ! 
Ațel marle , si- l’i dzîțem Mitu , trapse tu nă hoară hășutească . Tu hoara ațea se- afla un ciurlu-păpă ți avea γipturi multe . 
Duse Mitlu se- acumpără , ma ciurlu-păpălu l’i-dzîse că nîs nu-are grîn tră vindeare - cu păradz , și că lu vinde mași cu minciuñi . 
- Cum cu minciuñi ? - întribă Mitlu . 
- Ea , cum ! Si aspuneari tine ună minciună cama mare și cama groasă - îț dau γiptul tut ; si- u aspunearim eu cama mare , - tine si- ñi dai mulile ! 
Al Mitu îl’i viñe ca ghine aestă isape . „ Țe , dzîse nîs , nu va pot s- l’i cruescu nă minciună a chirutlui aestu , tra si- l’i l’eau γiptul tut , fără zgărmaț ? “ 
Feațiră cum s- ligară . Ș- acață cărvănarlu , protlu , și- l’i cărțîneaște nă minciună di la hane , di ti- nchidicai di ea ! - ahîntu s- cunuștea că nu -i lucru tră pistipsire ... Ți dzîse nîs ? „ Vidzui cum azbuiră un bou ! “ - aestă dzîse , tihilailu ! Ș- o-avea chirutlu că nu-are cama mare minciună ! 
- E , eee ! - l’i-u toarnă preftu s- ț-aspun ș- eu : ună oară ñi-aveam un ou și me-alinai , știi , pri un munte . muntile ațel - mași cheatră ș- bărțire eara . de- aclo , din cărciliu , îl’i ded cale a oului , hima-nghios , pri chețri ș- pri bărțiri - ș- ți s- ță veadă ocl’il’i ? Arucutea -te , arucutea -te - oulu , disica și arîsturna bărțirle cîtră înghios , di-ț părea că cheare lumea ! Gîr-găr-gîr ! , gîr-gîr-gîr ! - agiumse oulu trîș în vale , lai fratile -a meu , nou-nifrîmtu , că dzîțeai că tora , tora i uat di găl’ină ! 
Ți s- ma grească Mitlu ? Vidzu că ciurlu-păpălu lo-antreapse cu minciuna . Îl’i deade mulile ș- necă dișcl’ise gura ! Apoia , cu caplu spindzurat di glărimea țe-adră , o adună cîtră acasă-l’i . 
Nu treațe multă oară - ș- na , iu γine , după nîs cu mulile acățate di căpestru ună după-alantă , fratile di mese , cu numa Pitlu , tra să-ncarcă γiptu . 
- Cari are γiptu ? - întreabă ți el la un , la alantu . 
- Preftul are . 
Ai la preftul ! 
- Bună-ț oara , părinte - un . 
- Ghine viniși , oaspe - alantu . 
- Ai grîn tră vindeare ? 
- Am , dzîse preftul . 
- Cîtu -l dai ? 
- Nu -l vindu cu paradz , ma cu minciuñi . Cara ți da mînă , acață -te ! 
Pitlu ș- o-avu că i urbare aoa ! „ Țe mare lucru s- arîd un ciurlu păpă , “ mindui nîs . Ghine ma ș- nîs pățî ca frati-su și- și chiru mulile , angiurîndalui pri dinăpoi , că , de ! - nu -i șică aoa naparti ! Muli lî dzîc aiștor , și , ti doare tu hicate cîndu cherdz una , nu tute di nă cale ! 
Dzua alantă - na-ț -ul și ñiclu frate , cu numa Chitlu . 
Di un , de- alantu , viñe la ciurlu-păpă să-ncarcă γiplu . Ghine ma , preftu - tut cînticlu țe și ștea : 
- Vindu , ma - cu minciuñi ! 
- Cu minciuñi - cu minciuñi ! Ș- io di minciuñi hiu adrat , dzîțe Chitlu . 
Feațiră ligătura - i s- lu dispoal’e di mule , i s- l’i l’ea tut țe-are preftul : mule , γiptu , agre , tut ! 
Preftul șo-avea că tut urbare -i anamisa . 
- Dzî-u minciuna , gri el . 
- S- mi l’erț , părinte ! , ma-ntră tine-nu ies năinte ! Tine prinde s- acaț prota . 
Preftul , - țe și știa : minciuna cu oulu ! Cari u dzîse , îți aștipta , laile -și cu gura căscată , s- dzîcă Chitlu minciuna lui , tra si- l’i l’ea mulile apoia . Nîs pistipsea că vai hibă lișor lucru . 
Chitlu se- aștirnu ghine-mușeat , și acăță : 
- Eara , părinte , tu añl’i ! Nă dzuă , cîndu s- amintă tată-ñu , șideam la pap-ñu în cohe și- ñi beam ciubuchea . Na , viniră și- ñi loară sihăriche - alăgînda : „ Ai , că s- amintă tată-tu ! “ Întreb io : „ Și cari se- amintă , țe aveț cu mine ? “ „ Cum țe-avem , că prinde s- ti duț la nunlu , s- l’i grești s- γină , s- păteadză “ , fac nîși , marațl’i . 
Iu s- lu-afli nunlu ? Tornu loclu di alantă parte , mutrescu , caftu , - nu-are nun sti loc ! Vai hibă la Dumnidzău , minduescu io , macă nu -i sti loc . Și , de- alihea aclo ș- eara . 
Cum s- mi duc si- l’i grescu ? Mutrescu cîtră -n sus , - ñi si muta mintea , di diparte și- n sus țe eara . Ghine ma , eara - nu eara , prindea s- ti duț ! Altu nu eara s- lu-acl’eamă ; furtia tută pri mine cădea . 
Mi suț , me-anvîrtescu - s- aflu vîră scară , s- me-alin , - nu-are scară ! Atumțea îñi mi caftu -n sin și , na ! - iu dau di nă simință di curcubetă . Știi , ună strănipoată di strănipoată avea heartă niște simință , și cum îñi deade ș- a ñia nîscînte s- le- aroamig - si- ñi treacă oara , ñi-armase ună în sin . U siminai dicara , - și criscu nă curcubetă țe deade pîn di Dumnidzău . Me-alinai pi curcubetă pînă la Dumnidzău , și- l’i grescu a nunlui : „ Aide , că de- acl’eamă s- pătedz tată-ñu ! “ Dipuse nunlu alăgînda-alăgînda , și pînă s- ñi pascu puțîn ocl’il’i pri divarliga , s- ved țe -i - țe nu -i la Dumnidzău , anγeadză nă γumară psoahe di ningă curcubetă și - grîț-grîț ! ali curcubete , o-adră ghine . Țe faț tora , Chita , Chita ? 
Cum mi zgrîmam acși , di nu știam iu ñi-u caplu , na - dau în sin di un hir tu ureacl’ea di ac , armas di cînde feciu arftu . Lu tindu di una cîtră-nghios , - nu agiundze , lu tindu di doauă , - agiundze ș- antreațe ! Me-alas ș- io de- a hirlu și , nod di nod , mutrescu s- dipun ma troară , am țe s- vedz ? Acață s- bumbuneadză și s- da nă furtună ș- nă grindine , s- cheară limea . Me-adun sum un nod și nu cărledz pînă treațe furtuna . Cum stătu , dipuș și le- aflai lucurle-ndreapte , și tată-ñu îl turna di la pătidzare , și tut plăndze . Îl ved nunlu și- l’i fac : „ Nu ti- ntreb , nune , țe-are tată-ñu di zghileaște ? “ „ Țe s- aibă , dzîțe nunlu , va cucoașe - și- altă nu ! Tră cucoașe -i arîndza lui ? “ Me-astrag io ningă un cucoș , ș- acaț s- lu-slumtu cu chetrile . Dă-l’i în sus , dă-l’i înghios , - canda li țînea vîrnu ! Nu cădea ună ... Îl trunduescu atumțea nă oară - și țe s- vedz ? - cucoașe nu-armase ascălnată ! L’i le- aduș a tată-ñui , ma - ahtare orixi di ficior , ore prefte , tu bana-ñi nu -am vidzută . Le- ascăpita cucoașile , cu tut cu coji . 
Nu-apucai si șed , s- mi- ncăldzăscu puțîn , și - na , iu γine un nipot di strănipot si- ñi grească : „ Țe stai , lală ! Nu știi că tată-tu va sărmăniță ? nu dzîț tine - tu țe va -l băgăm s- doarmă ? “ Mi scol , fratile -a meu , c- andornic , arap țupata dianumirea , adun patrudzăț di γumari de- a duñeaul’ei și ai ! iu s- aflu păduri . alag cîtră-ncoa , alag cîtră-nclo , na - ved dinaparte di un arîu , diparte , cît ț-acață ocl’iul , că lăia țiva . Eara nă pădure . Ghine ma , cum s- trec arîulu ? Arîulu mare , dupus , țî si alăcea mintea mași s- mutrești , nu s- lu treț . Cum mi zgrîmam - știi , aclo iu nu ti mîcă , tu-ahtare oară - dau di nă ceflă de- alună . Nu cher oară , ma-l’i bag γumarl’i un cîte un , intru ș- io-și-l’i dau cale tu arîu , di ișii di naparte . Intru tu pădure , u străbat dit ună mardzine tu-alantă , u străbat în crucișalui , s- dau di vîrnu arbune , di vîrnu lemnu , - nu-are lemnu , nu-are arbure ! E ! Știi , prefte - îñi γinea tîcă s- facu , nu altă ! Cîndu , ea ! , dau di un pal’iur ! L’i-u intru cu țupata și , tră puțînă oară , - dă-l’i , dă-l’i , adar patrudzăț di furtii . Încarcu ș- trag calea . Aclo iu mi duțeam , me-acăță nă căloare , nă dugoare - că nu știam iu s- ñi-aflu loclu . Tră căsmete , aflai un bureate . Ligai γumarl’i sum aumbrata lui ș- mi teșu di-l’i trapșu un somnu - mă-sa-l’i fu ! Di cari freadze căloarea , încărcai γumarl’i diznou cu leamne și iară , haide-haide . calea , mi lo seatea și apă nu-aveam chicută . Țe feciu , țe nu feciu , ded di un puț . Puț s- lu facă Dumnidzău , că nu avea ni cuvă , ni drac ! Țe s- fac , șe s- adar ? - îñi tal’iu caplu , lu aruc nuntru , tu puț tra s- bea . 
Ca agîrșit țe-ñi hiu , trapșu cu γumarl’i . Calea , oamiñil’i sițira schicurle și aduna mînucl’ile . Cari nu-aveam ș- io lucru , băgai di discărcai și lî u intrai a leamnilor cu țupata . Li dispiturai tute , și - sărmăniță nu putui s- adar . Crechi de- apoia tu cale ? Crechi și plăscănești , cîndu țî si duțe strîmbu . Cîrtit ca vai di mine , vrui s- intru tu călivă . Dau s- intru - nu-ñi si intră , iar dau s- intru - nu-ñi si intră . Bre ! , s- u mîcă luplu , - țe s- hibă ș- aestă ? Țe s- hibă ? Avea armasă tu tăl’itura di țupată nă scîrpă , și se- acăța di praglu din sus ali călivă , di nu puteam s- intru . Ptiu ! , fac mine , u așternu scîrpa , părinte , și - dă-l’i di ună parte , dă-l’i di partea alantă , na-ț-u sărmănița ! 
Bitisii , și mi- ndridzeam s- l’i-u dau cîtră acasă . Țe s- vedz ? Tută lumea mutrea la mine , ca la vîră ursă ! Arîdea di s- lișina di mine . „ Bre ! , țe-aveț di arîdeț acșițe , di vă u-aduse Stămăria ! “ lî dzîc a lor , aclo . „ Țe s- nu arîdem , lai tumte ș- lai chirute ! “ fac nîși . „ Am iu-ț-u caplu ? “ 
Mi pustupsescu , ahulescu io în cap , - d- iu cap ? Caplu lu-aveam agîrșită tu puț . Fuga nîpoi , după cap . Cîndu - țe s- ñi veadă ... urecl’ile ? Caplu - nafoară , pri puț , îlmîca nă vulpe . Apres cum earam , di-ñi arsărea scînteal’e printr- ocl’i , loai nă cheatră , l’i-aminai a vulpil’ei . Nîsă , pîngîna , di zore , cara da di scoate nă firmane , ma - țe -și cînta firmanea ? 
( Aoa Chitlu tăcu , și preftul - să-nveață el cama aγoñea țe scria tu firmane , întribă ): 
- E ! , țe cîntă firmanea ațea ? 
- Cîntă s- ñi dai mulile cît cama aγoñea , s- ñi dai ș- γiptul , ș- tute ! Acși nă fu acățătura ș- ligătura noastră , și - macă te ariseaște , dă -te cu d- alagă s- te- acaț ș- cu altu la minciuñi ... 
Vru nu vru , maratlu di preftu - își plăti , cumu s- dzîțe - ca preftul , că vidzu el că și- avu aflată masturlu , ș- li spindzură nările nă palmă-nghios , și nu-avu țe s- dzîcă . 
Minciuna - minciună , 
Cum ved , își fu bună . 
Ma - i minciunos - 
Cari știe s- u-aspună ! 
MOARA DRACLUI 
Eara țe nu ș- eara . S- nu eara , nu se aspunea . 
Eara ună oară doi fraț . Unlu eara avut ; avut , avut - că nu avea iu s- l’i bagă paradzl’i ; alantu frate eara ftoh , ftoh - că nu avea pîne s- mîcă . Nu agiundzea neavearea-l’i , ma îl’i deade Dumnidză ș- fumeal’e cîtă s- dzîț : un jar di fumeal’e . 
Ș- tora , s- nu dzîț că eara vîrnu linăvos , aestu , ftohlu , ți nu vrea s- lucreadză , că di cum apirea - pînă ascăpita , di pri lucru nu s- muta , ma nu-l’i agiuta , și - sînătate bună ! Amalamă s- acăța , cheatră s- fățea : ahîntu anapuda l’i si duțea . 
Tute dzîlile avea γitrie , ma γinea vîrnă sărbătoare , hevtile lu-acăța ! Acși tră Paști : lumea tută , cari cu ñel , cari cu strañe noauă , - mași el , șidea di nă mardzine ș- mutrea ca ñel agiun . Ș- cîndu s- minduea , atumțea , să s- ducă acasă , perlu l’i -si muta ! Că de , ficiorl’i -s ficiori ... Cum agiundzea acasă , tu ahtare dzuă , lu angîrlima : „ Ți- ñi acumpărași , tată ? “ - unlu , „ ți- ñi adusiși , tată ? “ - alantu , „ Ñel nu va l’eai ? “ - ș- cîte alte ! 
Cari s- mindui nîs ți s- mindui , si scoală și , arondu-arondu , ñeardze la frate-su și- l’i dzîțe : 
- Si- ñi dai un ñel , că nu mi baz de- aoa ! 
Frate-su , ți că eara avut - că era stres-stres , cl’eaia draclui ! El necă s- avdă nu vrea , ți grea Frate-su . Ma cari îl’i si duse aridă , ația de- ația - „ va-ñi dai un ñel , va-ñi dai un ñel , s- ñi hărsescu ș- io fumeal’ea dzîlile di Paști “ ... 
- Na ! - îl’i dzîse aestu - ș- du -te la draț cu nîs ! 
Neavutlu , cum nu lu-avea subaș di tamam la loc , chică ñelu dianumirea ș- o-adună la draț . Calea-calea , cum s- duțea , na iu-l’i tal’e calea un carcandzal di drac , și- l’i dzîțe : 
- Iu oară bună , șute ? 
- La draț ! - nacă știi cîtră iu l’ea pîne ? 
- Cum s- nu știu ? Nu hiu di șuțl’i ș- io ? Nu-ñi aspuñi , țe pîn aclo ? 
- Mi duc s- l- aduc ñelu aestu dhoară tră Paști ! - dzîse neavutlu . 
E , bagă-ți-u tine cu mintea , tora , haraua șutlui - cîndu avdzî aestă ! 
- Oaspe , l’i-fațe nîs , știi țiva ? 
- Nu știu ! 
- S- ță aspun mine , macă nu știi . 
- S- ñi-aspuñi ! 
- Tine hii singurul om țe ț-adusiși aminte di noi . De- ațea , va să-ț fac nă buneață : aclo iu va ti duț , Zarzavuli va ti- ntreabă ți vrei s- ță da . Va s- ță da γroși , lire , asimcadz , γeamandzî , ma tine s- dzîț că nu li vrei ! 
- Cum acși ? cu l’irtare , ma - nu u dzîc aestă glîrime ! 
- Ma mutrea ți va-ț grescu mine : tine s- cafțî moara di piper di sa-aștirnutlu al Zarzavuli . 
- Cum ved , chirut va hii , șute ! S- alas eu γroșl’i , γeamandzîl’i ș- nu știu țe , tră nă pal’iu-moară di piper ? 
- Zburățti chirturi , că nu știi hunerea moarăl’ei . Aestă moară nu -i ca tute morile : aestă - ți să-l’i cafțî , tu oară ți- u da , chirute ! Ț-viñiră căpărle ? 
- Macă -i acșițe , aestă -i altă luγurie ... 
Zburîndalui și imnîndalui , zburîndalui și imnîndalui , agiumsiră la Valea -l Șut . L’ea neavutlu ñelu și- l fațe pișcheșe al Zarzavuli . Aestu lu-ntribă ți va , s- caftă iți si- l’i va hrisusita , că va l’i-u da . 
Neavutlu , urnipsit și- nvițat di calea , dzîse : 
- Ñică luγurie voi , frătic , că vedz , calea ñi-u lungă și cari s- u poartă ; va-ț caftu ș- io s- ñi dai moara di piper di sum tine , di sum aștirnut ... 
Al Zarzavuli l’i-ascăpirară ocl’il’i scîntel’i-scîntel’i , cîndu u avdzî ș- aestă . L’i tăxi nîs alte lucri scumpe , flurii cîte s- va , mași moara s- nu-l’i caftă , țiva . Nu fu trop s- l’i-u șuță mintea - nu fu ! Neavutlu u ligă tu greaua : „ i moara , i nu s- fațe ! “ 
Ță s- facă ș- Zarzavuli ? Macă ș- ul deade zborlu , prindea s- lu țînă . U l’ea - ș- l’i-u da di cap ! 
Neavutlu ți aștipta ? U lo ș- li cîli ună-și-ună ! Ș- cîndu agiumse ma încolo , tu ună livade , cum ca l’i-eara foame , s- aștirnu și gri nă oară , fuviros : 
- Mîcări , nu hîbări ! 
Ș- mîcărle - ația di ația apîrñiră s- urdină , cari di cari ma bună , di ti ciuduseai di-iu es ahînte ? Ș- amirălu , țe -i amiră - nu avea mîcată ahtări buneț ! 
S- fînîti , ș- apoia ș- lo iar calea cîtră casă ghine ș- mușeat . 
Aclo iu s- duțea acși , na iu da di un om ți țănea nă veargă tu mînă . 
- Bună-ț oara ! - unlu . 
- Ghine viniși ! - alantu . 
- Iu oara-ț bună ? - întribă neavutlu . 
- Nu mi întreabă , gri aestu . Niți singur-ñi nu știu d- iu γin ș- iu mi duc . Imnu ș- io acși , ca vîrnu cîte fără domnu , - iu s- me-aducă ș- iu s- mi scoată calea . Șcurte zboară : nu țî se- află vîră bucată di pîne ? Că-ñi gurleadză mațîle di foame ! 
- Altu țiva , s- hibă zore - îl’i fațe murarlu ( că și- avea moară tora ! ) - ma mîcare ș- beare - cîtă s- vrei , cîtă s- poț s- arucutești ! 
Frașt ! - u toarnă nă oară moara , și- l’i greaște : 
- Mîcări , mîcări , ș- nu hîbări ! 
Și , mîcărle - ația de- ația s- urdina . 
- Bre ! , s- ti mîcă luplu , s- ti mîcă , - am d- iu li scoasiși , ună furtie di mîcări ! Ți luγie , - în gepe le- avuși ? 
- Moara , moara - oaspe ! , moara li scoate tute . 
- Am cum acși ? 
Ș- neavutlu l’i-mbăiră , ună cîte ună , cum sta lucurlu . 
- Lele di mine , gri oaspile ! Io ñi-o-aveam că mași vearga mea easte ți easte ! 
- Nu-ñi dzîț , țe -i vearga ta ? 
- Ți s- hibă ? Cîndu voi s- pitrec vîrnu tu lumea alantă , - ună cu vearga , și dol’i a preftului îl’i da ! 
- Ți zburăști ? nu vrei s- fățem tramba ? - dzîțe neavutlu . 
- Am cum s- nu voi ? 
Da moara , l’ea vearga , neavutlu . Ma , ună loare țe-l’i feațe , și- l’i dzîse : 
- Cruea-l’i , veargă , ună aiștui , cari ti vindu ! 
Vearga nu aștiptă dzîcă a doaua oară , ma-l’i șuță ună și : Gîh ! - nu dzîse alantu ! Atumțea neavutlu ș- lo ș- moara , și trapse calea . 
Agiumse acasă . S- vedz tora mușuteț tu casa lui , si stai s- mutrești și s- nu ti saturi ! Strañe noauă , curate , tră nîs și tră fumeal’e-li , cum niți amirălu nu-avea nări s- bagă ! Apoia - mîcări , cîte nu poate s- le- aspună amlu cu grailu , că dzîțeai : tu casa aiștui s- feațe Hristolu - ahîntă aveare ș- ahîntă ghineață-l’i cădzu în casă ! 
Lumea lu ștea tră tiflupendar , și , cîndu -l vidzură la bisearică în grailu-mare , ancl’igat mași tu hrisăhi - ș- el ș- fumeal’ea-l’i , armasiră cu gura căscată ! Aoa nu vai hibă lucru curat , minduiră nîși . Aestu va s- aibă cîlcată vîr avut . Ma pale nu lă γinea s- pistipsească si se- află pri lume om ahîntu avut ! Ți s- hibă , ți s- hibă ? - s- ciudusea lumea . 
Si- l videai frate-su - avutlu , cu tută averea-l’i , cum părea pri ningă ftohlu di altoară , ca vîrnu cățălic cu coada adunată - cîndu veade ursa ; Ș- ficiorl’i aiștui - ca țiva ficiori di ghiftu pri ningă hil’i di celniț avdzîț . 
Di zbor-zbor avde ș- amirălu , și pitreațe si- li grească , tra se- aspună d- iu o-află , di la cari u fură avearea ! 
- Cari va s- mi veadă , fațe neavutlu , s- cupăsească nîs acasă la mine . 
Ahît aștipta amirălu , și cîndu se- aprease nă oară , foc scutea prit nări : 
- Tora - fațe cîtră oastea-l’i - si- ñiluaduțeț , γiu i mortu , că giuvape nu-ñi daț altă soie ! 
Ț-aflași - s- lu-aduț ! Ună cît s- apruche oastea amirălui și vap ! , cu vearga , cîte ună - și țî-l’i arucutea-m-pade , di mușca loclu . 
Vidzu amirălu ți vidzu , că nu -i șicaie aoa lăi frătic , și că aestu va-l’i astingă oastea tută , „ ai ! - dzîse - si- l l’eau cu bunlu , că ved , cu arăulu nu u scot în cap cu nîs “ . Ș- acși , vru - nu vru , si sculă di s- duse la neavutlu di-altoară , și s- feațe el cama ñic , și si- mbunară , s- nu pată amirălu ma laiu . Duse ș- neavutlu apoia la amiră , și- și le- acățară ghine aloaturle , di eara fără ticlife - 
Ș- aclo 
Ñi-aeram ș- io , 
Și- ncălicai pri un cal aroș , 
Și v- aspuș nă minciună di auș ! 
LIVENDUL ȘI STAMULA 
Eara țe nu ș- eara . 
Tu eta ațea , bîna unoară , noauă furi avdzîț tu patruli chioșe a lumil’ei , di lăețli țe-avea faptă și di casile țe avea-ncl’isă . Băgară ahîntă frică , di nu cutidza s- easă vîrnu nafoară ; căl’iurle tute si- ncl’isiră și - ca vai di cari îl pindzea mira ațea laia a lui s- easă di hoară nafoară , că nu apuca s- facă doauă drîșcl’ei , ș- cădea tu mîna lor . 
Fură azi nîși , fură mîne , dispoal’e azi , dispoal’e mîne , adunară-adunară paradz , mală ! Nîși îl’i țînea γroșl’i tu nă casă adrată tu nă pădure greauă , iu mași furl’i pitrundea și cîte vîrnu gione . 
Țe și- u băgară furl’i ? - s- calcă casa unui mărat di om , mortu di nîscîte dzîle , tra s- l’i arapă feata și s- o-aducă tu munte . 
După țe întunică ghine , intrară în hoară cu vățle , anvîrligară casa featil’ei , și pre-ascumta , aștipta s- easă și s- u l’ea cu nîși . 
Aștiptară cît aștiptară , nă oară , doauă , trei ori , țiva ! - feata nu ș- o-avea s- easă . Nîși atumțea s- îndridzea s- fugă , ma - na , că avdu nă vreavă nuntru , în casă . Tră puțînă oară iși feata , și dișcl’ise ușa tra să s- ducă la murmintlu a tată-sui , ți eara îngrupat ningă gărdina di dinintea casil’ei . 
Cît o-andzîriră furl’i , s- aurñiră pri nîsă , l’i-astupară gura , u ligară cu mîñili dinăpoi și u loară tu munte . 
Eara ñeadză-noapte , și ațel’i din casă nu aduchiră țiva , că ș- eara atumțea tu protlu somnu . 
Aiștei feată îl’i dzîșea pri numă Stamulă . 
Tu-apirită , si scoală mă-sa ali Stamule , si scoală frate-su , așteaptă să si soală și Stamula , s- l’ea-ngustarea , - Stamula nu-are să si scoală ! 
Prota oară nu ș- u băgară ahîntu cu mintea , că ți dzîțea nîși , poate că-l’i coațe vîrnu somnu . Ma cari tricu - di s- feațe dzuă ghine , acățară să s- ciurtuească și dusiră s- veadă țe -i somnul aestu di nîsă . Cîndu intrară aclo , cîndu trag dodzele - ți s- veadă ? Aștirnutlu gol-gulișan și Stamula nu-are ! 
Aduchiră că va u loară furl’i . Ți s- facă tora ? 
Iu să s- ducă , iu s- u caftă ? Livendul , fratile a l’ei , eara gione , nu-l’i se aspărea ocl’iul di furi , ma cîtră iu s- acață - nu și știa . Băgară oamiñi s- alagă , tăxiră paradz , mași s- da cărare a lucurlui și s- aducă vîră știre , cît ñică s- hibă . 
Tricură acșițe multe dzîle . Cîndu u loară Stamula tu munte , în cale - cari ști cu feațe , l’i se acăță , ningă un arîu , nelu , di un lemnu , și aclo armase ascălnat . 
Nă dzuă , cum duse s- la , mă-sa , în vale , aclo iu duse s- adună țiva surțeale tră căldare , - na , iu află nelu a hil’e-sai ! Lu-aspune acasă al Livendu , și aestu aduchi că furl’i loară calea di cîtră la „ Sîmtu “ . Ți fațe nîs ? L’ea nelu , lu anvîrteaște tu nă bucată di cămeașe-l’i , îl leagă ghine și dzîțe : „ Nu va s- lu disfac aestu peatic , pînă nu va-ñi ved sor -mea și pînă țe nîsă nu va s- veadă loclu țe țîne oasile a tată-ñui ; Și niți nu va s- u lau cămeașa aestă , pînă nu va γină sor -mea s- ñi-u la . “ 
Apoia ș- țimse coarda , își lo tufechea di-anumirea , își lo ș- un soț cu nîs , încălicară ficiorl’i doi cal’i azburători , țe mîca niorl’i - și se- alipidară , s- află și s- ascapă dit mîna a furilor aγri , mușata Stamulă . 
Imnară , imnară , călcară păduri , munțî , spil’e , ma - di torlu a furilor nu deadiră . 
Ună seară , curmaț-arupțî și căpăiț , agiumsiră tu nă pădure întunicoasă , ligară cal’i di un arbure și intrară s- u calcă ș- pădurea aestă , că mași aoa l- avea armasă loc nicălcat . 
Livendul , fratile a featil’ei , cu soțu-su intrară nuntru s- veadă ți vai hibă . Ți nu se- afla aclo ? Soie-di-soie di prici , di zulăchi - că dzîțeai : aoa aeste văsilia lor ! Deadiră și di ună casă veacl’e , cari-ști di cîte ete ! Alăgară , mutriră pritu tuț udadzl’i - ni cipit di om nu s- avdza . Eara casă apărγisită . Alogară , alăgară tu pădure , trei añi di dzîle , și - di torlu a furilor nu deadiră . 
Trîș tu sone , cari viniră di   deadiră tu nă pădure greauă și- ntunicoasă , țî si părea că noapte -i totna . Aoa nîși avdza boț , didinde ma - lume nu videa , că nu lă putea ocl’il’i s- lă străbată . Șed ș- ascultă . S- alinară pi un pom , naima analtu ți eara aclo , ș- mutriră , ș- iar ascultară , s- bagă oară d- iu γinea boțle . Ș- ți s- veadă ? Niște furi - lăi ca țiva cărbuñi , ișea de- aclo , ca dit niori . 
Ficiorl’i aștiptară cît trapsiră furl’i cale , și s- loară apoia pri tu călicea pri iu ișiră aești , și haide-haide , agiumsiră la nă casă di her . Casa aestă eara a noauălor furi țe-acățară Stamula și- u țînea aoa , încl’isă . Livendul intra tu casa di her deadun cu soțu-su și acăță s- caftă prit udadz . Cipit di om nu se- afla ! Cari alăgară-alăgară , na - deadiră di nă udaie iu șidea nă feată țe -și chiptina perl’i și plîndzea un cîntic jil’ios : își plîndzea mira ațea laia , mărara . 
Cît ș- u vidzu , Livendul ș- u cunuscu di pri boațe că ațea i sor-sa , tră cari nîs nu la acăța somnul ! Se- astradze di nă cali ș- u l’ea di gușe , s- bașe , plîngu dol’i - s- ti curmă ñila : trei añi ș- ma multu , mărațl’i , nu s- vidzură , nu ș- avdzîră grailu ! 
- Tute ca tute , frate , dzîse Stamula , ma cum s- fațim , că va s- γină cîñil’i di furi - di va s- ti bea di γiu , deadun cu soțu-tu , cîndu va s- te- află aoa . 
- Nu me-aspar , surică - ună sută s- hibă , dzîse fratile . 
Ți adară nîși ? Acață loclu pri iu știa că va s- toarnă furl’i , și lî u țîn calea - „ bam ! , bum ! “ - cu tufechea , pînă l’i-arucutiră tuț , ca birbețl’i tră Stămărie . 
După țe-l’i vătămară tuț , si scoală , încarcă avuțamea adunată di añi di dzîle aclo , di la urfañe , ș- bagă di adară nă casă în triγeauă , iu armînea călitori dit patrule părțî a loclui , s- mîcă , s- bea și s- nu plătească pindară . 
Ficiorl’i cu feata s- turnară apoia acasă , iu mumile a lor , cîndu l’i vidzură , criscură nă palmă di harauă ! Apoia , după nîscîte dzîle , s- feațiră aclo trei numțî tu nă dzuă , - ali Stamule , al Livendu și a soțu-sui . 
Giucară tuț , arsăriră , își deadiră șidzutlu di pade nă stămînă , cît țînu numta . Giucai , arsării ș- io cît putui , și cari mi curmai , mi sculai și - aoa mi- aflai . 
Părămith ñi știam , părămith v- aspuș , nu eara acși - ma vrui di v- arîș ! 
CHEATRA DI SUM LIMBĂ 
Eara țe nu eara . 
Eara unoară un om oarfăn căpăit . Părințîl’i a lui era auși ș- nu putea s- lucreadză . Tută apîndoaha lor eara Mitri . Tră lucrare - ficiorli lucra , ma de ! , ahîntă l’i-eara tihea : nu-l’i si duțea lucrulu tră năinte , ș- sînătate . 
Cari vidzu ș- nîs șe vidzu , că-ncot s- pidipdeaște și agunseaște acasă , țe s- mindui ? „ Ai s- alăxescu calea , ai s- mi min ma înclo , tu xeane iuva , că poate-poate aclo , țe știi țe da Dumnidzău ! “ 
Își feațe el cruțea și- și se duse - oară-bună , cu- Ațel de- analt năinte . 
Ma , ș- aclo - tu xeane , vîră prucuchie mare nu-adără . Lucră trei añi , și pri trei añi în cap - amintă mași trei aspri , tut-tut . 
Trei-trei ! - ahît dzîse Dumnidzău ! Și- ș’i băgă tu pungă și trapse acasă , să -și veadă părințl’i auși . 
Imnă , imnă cale multă . Cîndu l’i-armase ninga puțîn pînă s- agiungă acasă , vidzu nîscînțî ficiori țe-avea ligată un cîne și vrea s- lu vatămă . A lui îl’i fu ñilă di cîne și lă dzîse a ficiorilor : 
- Cît căftaț s- vă dau și s- nu -l vătămaț cînile ? 
- Un aspru ! - dzîsiră ficiorl’i . 
- Na -vă -l ! - și scoase punga , lă deade asprul , lo cînile și închisi cîtră casă . Ma , după nătheamă di oară cale , vidzu alțî ficiori . Aeștî avea ligată ună cătușe , și vrea s- u vatămă , 
Îl’i fu ñilă di cătușe al Mitre . 
- Ai , s- vă dau un aspru și s- nu u vătămaț , lă dzîse el . 
- Dă-nă , griră nîși . 
Lă deade ș- a lor un aspru , ș- u lo cătușa . 
Tu pungă l’i-avea armasă mași un aspru . Ma , niși cu nîs nu s- duse acasă , că acși l’i-eara inima al Mitre . De- apoia , va s- ță imnă și tihea , iar tihea a omlui - poate acși l’i-eara . Ma-nclo , astăl’e alțî ficiori , țe-avea acățață un șarpe , și vrea s- lu vatămă . Mitre , ñilăos ca totîna , lu curmă ñila iară , lu ascumpără și șarpile , ma deade și asprul țe l’i-avea armasă . 
Cîndu se- apruche di hoară , tută lumea iși s- lu așteaptă , cum i adetea : „ γine Mitre , γine Mitre ! “ De , γinea omlu dit xeane dipărtoase : trei añi , nu șică ! Ș- acși - cari lu l’ea di mînă , cari di gușe , cari îl bașe ... Întunică acasă . 
Băgară la Mitre measa ; măcară cu țe deade Dumnidză , și- apoia mă-sa îl’i dzîse : 
- E ! Scoate tora , hil’iu , s- videm țe n- adusiși dit lăile di xeane . 
- Aduțeț tisădzle , dzîse nîs . 
L’i le- adusiră , și Mitre acăță di scoate prota cînile , apoia cătușa , ș- pînă ma dinăpoi scoate și șarpile - di pri iu l’i-avea îndisată ( cum di nu psusiră , adunaț stog aclo ! ) 
- Ia , țe-aduș ! dzîse nîs - și lă îmbăiră ună cîte ună , tute cîte pățî ! 
Cîndu avdzîră , și cîndu vidzură părințîl’i tute aeste di anvîrligalui , s- feațiră ca di fărmac . 
Nîși , mîrațl’i , lu-aștipta s- γină amintat , cu lucre multe , și Mitre - țe s- lă-aducă ? Un cîne , nă cătușe , ș- un șarpe ! Mare lucru ! 
Tricură multe dzîle de- atumțea . Mitre șidea tora acasă . Țe s- caftă și țe s- adară și tu pondile di xeane ? Nu vedz , cari se- avea dusă , avea faptă nă guvă-ntru-apă ! ! 
Cînile , cătușa și șarpișe băna la Mitre și trițea ca fraț . Ghine , ma a șarpelui îl’i vine dorlu să -și veadă părințîl’i . Nu-l’i avea vidzută di multu . Îl’i dzîse al Mitre tra s- lu ducă la nîși , și s- nu-l’i hibă frică dip - că va s- veadă mulțî șerchi , că el’i nu va-l’i facă vîrnu arău . Ma , îl’i dimîndă - un lucru mași s- nu agîrșească : si- l’i caftă a tată-sui , amirălu priste șerchi , țe are trei capite , „ cheatra di sum limbă “ . Aestă cheatră , ma s- u băgai în gură , sum limbă , - iți s- căftai , s- fățea tu oară , tu ațea minută ! 
Mitre li bagă ghine tu cornu aeste tute , își l’ea șarpile și tradze calea cu nîs . 
Imnară cît imnară , ș- agiumsiră acasă la șarpe . Aclo , țe s- veadă ? Di tute părțîle - șerchi ș- nîpîrtiț șuira , arsărea di ti lua Ceașlu di frică ! Ma al Mitre nu-l’i se- aspăre ocl’iul : Știa nîs că nu pate țiva . 
Părințîl’i , cîtu -l vidzură puil’ilu -a lor , nu știa țe s- cama facă di harauă , că nîși lu-avea tricută di multu tu frîndza aților țe nu s- toarnă di tru lumea alantă . 
Îl’i dzîsiră al Mitre s- caftă țe-l’i doare inima , că ahtare buneață ți lă adră el , nu s- discumpără lișor , cu ună cu doauă . Îl’i dzîsiră s- caftă groși cu sațl’i ș- cu furtiile , luγurii de- ațeale scumpile , că va-l’i da cu un zbor . 
Ghine ma Mitre știa țe s- caftă ! Mitre nu eara chirut ! Ninga de- acasă lu-avea învițată șarpile . 
- Voi , gri el - cheatra di sum limbă ! 
Niți nu lî se duțea mintea a șerchilor , că Mitre va lă caftă cheatra . Ca s- șuțîră , ca se- anvîrtiră , că lă γinea greu , - cum s- u da , ma , vrură-nu vrură , s- nu și calcă zborlu dat , u loară ș- l’i-u deadiră . 
U chică Mitre în sin , lă alasă sînătate a șerchilor - și- aoa feațe , cîtră casă ! Nă-intrată în casă , u bagă cheatra sum limbă și dzîțe : 
- Casa mea să s- facă , tu minuta aestă , nă pălate cama mare ca amirălui ! 
Niscos zborlu ghine din gură , și - țe s- ță veadă ocl’il’i ? Tu loclu -a căsicăl’ei al Mitre , cu citiea nă boie di om , se- anălța nă pălate - di-ț loa ocl’il’i cîndu u mutreai . Tută hoara armase cu gura căscată , cîndu u vidzu . Tuț mutrea ca niște chiruț , s- ciudisea ș- dzîțea : 
- Cum , aestu om , acși - di nă oară , lu-adără ahtare lucru ? 
Veade amirălu , ș- nîs - acși ! Își frica ocl’il’i și nu-l’i γinea s- pistipsească . Ș- u-avea că ocl’il’i lu-arîd . Ț -ul acl’eamă Mitre ș- lu întreabă : 
- Cum adrași tine , di feațiși ahtare pălate ? 
- Grii un grai și s- feațe , dzîse Mitre . 
- Cum acșițe ? 
- Ia acși . 
- Macă poț tine ahîntu lișor s- faț un ahtare lucru , pînă mîne s- ñi adari nă cale aștirnută mași cu asime , di la pălatea mea pînă la a ta . S- puteari s- u faț aestă , va-ț dau giumitat ’ di amirăril’e și hil’e -mea înveastă . 
- Lucru țe s- fațe , gri Mitre . 
Duse acasă , băgă cheatra sum limbă , și - ună grită : „ Să -s facă nă cale aștirnută cu asime , di la amirălu pînă la mine “ - și s- feațe ! 
Cîndu vidzu ș- aestă amirălu , nu avu țe s- facă : îl’i deade hil’e-sa înveastă , ș- giumitate di amirăril’e , cum lă fu zborlu . 
Feațiră nă numtă dumnească , și , na-ț-lu Mitre - dzinire de- amiră ! Cari eara ca nîs , tora ? - s- frîndzea , s- frîndzea , ca unu țe nu se- aștipta la ahtare γaglară . Ma , de ! , că ponda-l’i di tihe lu avina și nu-l’i dădea bană : nu trițea ghine cu înveasta . Aestă ș- avea arcată vrearea pri un arap , și mintea tut aclo îl’i imna . Cum di cum , mutrea să ascapă di Mitre , și să s- ducă la araplu . Hil’e di Evă , țe vrei ! 
Nă dzuă , țe-l’i tîcăni a l’ei ! : „ Aestu - d- iu li scoate tute aeste ? Năs va s- aibă vîră luγurie , i va-l’i va-l’i agiută vîrnu , că dit caplu a lui , nu ñi-u va mintea s- li adară ahtări lucri ! “ 
Stătu ș- lu întribă : 
- Nu ñi-aspuñi , bărbate , cum acși - di faț ițe țî tîcîneaște , ițe îți treațe prit minte ? Di-iu u -ai tine ahîntă puteare ? 
Mitre nu vru iuva-și-iuva s- l’i-aspună . Ma nîsă , di oara ațea , nu-l’i dădea bană ș- tut ma -l mîca : „ I va ñi-aspuñi , i nu s- fațe ! “ Ca om , s- arîse Mitre , ș- l’i-aspuse . Deapoia , cari s- nu ti mistirγipsești cu muleare , cu cari ? - cu viținamea ? Iu s- minduia el , că ți- l’i crueaște mul’earea ! 
Nă noapte , cîndu Mitre eara tu somnul dintîñi , si scoală cățaua , ș- pre-anarga-narga , l’i-u fură al Mitre cheatra di sum limbă . U bagă apoia nîsă în gură și dzîțe : 
- Tu minuta aestă s- me-aflu la araplu , dinaparte de amare ! 
Dzîca ș- fapta : s- află îm brațîle araplui , cațaua . 
Si scoală Mitre tahina , caftă mul’eare , nu-are mul’eare ; caftă cheatră , cheatră nu -i ! Îl’i γinea foc , să s- da di pade , s- plăscînească tră glărimea țe feațe . Cîndu mutreaște divarliga , chiru ș- pălatea ș- tute bunile alante ! Că mul’earea , ună trițeare dinaparte de- amare - și dzîse să se astingă pălatea-l’i , și se- aștearse di pri loc ! 
Măratlu di Mitre , cu tufechea s- lu-agudeai , - sîndze nu cura di nîs , ahîntu învirinat și- nfîrmîcatu-nciumirat eara . Țe s- facă ? , țe s- adară ? Aduchi nîs că mul’eari-sa se- arcă dinaparte de- amare , ma cum s- u treacă ? Lișor-lișor nu s- trițea amarea cu ună cu doauă . 
Tu oara ațea intră tu udaie cînile , ș- dupu el ș- cătușa . El’i acață di lu întreabă ca di diparte , țe pățî di sta acși minduit , canda îl’i mîcară agurlu puil’i ? 
Mitre lî le spune tute , cum îl’i furară cheatra din sum limba . 
- Nu te- aspare și nu ti învirină!m îl’i dzîsiră nîși ; va nî duțem noi , s- l’i-u furăm cheatra araplui . 
Fug cînile cu cătușa , imnă , trec anarea și agiungu la casa araplui . Avea-ntunicată ghine di cu tot . Cînile șidzu la poartă și cătușa si- nhipse , ca nă cătușe , în casă . cum avigl’ea nîsa , na-îl’i ease năinte un șoaric . Hap ! - s- hiu-museaște pri nîs , ș- lu-acăță ! 
- Nu mi mîcă , gri măratlu di șoaric , că va-ț fac ș- mine vîră buneață ! 
- Ghine , dzîse cătușa , va te- alas , ma , noaptea aestă s- ti duț s- furi cheatră di sum limba mul’earil’ei cu cari doarme araplu . 
Șoariclu s- giură că va s- ascultă și că va s- țînă di zbor , mași s- nu -l mîcă . El s- duse prota di -și mul’e coada tu untulemnu , ș- apoia ș- u mul’e tu ună pipiliță cu piper aroș . Ți fațe ma-nclo ? Pri-agalea-galea , de- a- bușala-de-a-bușala , s- tradze pînă ninga mul’eare , și cîndu aestă s- află tu somnul dintîñi , l’i-u-nhidze coada tu nare . Mul’earea strănută , ș- tu stărnutarea ți feațe , l’i-ansări cheatra trîș înclo . Aestă vrea și șoariclu : u apucă cu gurița-l’i și - fuga la cătușă . Cătușa u bagă în gură și - fudz , alaga-alaga , la cîne ! 
U-adunară coada cînile cu cătușa , și , imnă-imnă , apiriră pri budza de- amare . 
- Tora , dzîse cînile , ai - încalică pri mine și țîne-u cheatra ghine -n gură , s- nu-ț cadă tu amare , că ciupuliclu ti mîcă ! 
Cît agiumsiră ca tu mesea de- amare , și ți- l’i viñe a cînilui ? S- toarnă cîtră cătușe și- l’i fațe : 
- Aspune-u , s- u ved ș- io , ți soie di cheatră easte ațea ? 
- Bre ! , cum s- u-aspun , că va nă cadă tu amare ? 
Ț-aflași cîne s- aduchească ! Aestu u ligă tu greaua : 
- I ñi-u-aspuñi , i te- arunc tu-amare ! 
Cum lo cătușa s- u-aspună , ș- na - iu-ț cade cheatra tu amare . Am tora , ți s- facă ? Cum si s- ducă acasă fără cheatră ? 
Cătușa , cama drac tră ahtări lucre , - cum iși dincoa de amare , iu apa nu eara ahîntu adîncoasă , cum fațe , cum adară și anciupă amirălu a peștilor . 
- Aman ! , îl’i dzîțe aestu , nu mi mîcă , ascapă -mi , căva-ț fac ș- io vîrnu bun ; io him amirălu a peștilor . 
Dimîndă s- ñi aducă cheatra di sum limbă , și acși si ascachi . 
Se- adună peștil’i un di un , s- mutrescu , nu u-are vîrnu . S- misură , nacă lipseaște vîrnu , - ved că lipsea un țiroñ ñicuzan-ñicuzot . Cîndu-l’i grescu ș- aiștui la ma marle , și lu întreabă tră cheatră , - tră semnu ! : cheatra - nîs ș- u-avea ! Ș- u l’ea cătușa , și- l’i da cale a pescului amiră întru-apă . 
Fuga-fuga agiumsiră la domnu-su a lor , țe eara lîndzit ș- trădzea di moarte , di marea cîrtire a cheatrăl’ei . Cîndu vidzu , di largu , cum alăga cînile cu cătușa , aduchi di nă oară nîs că i lucru bun . Și , cum ș- u vidzu cheatra diznou sum limbă , di-nă-cale s- feațe sînătos ! 
Ună-și-ună , își anălță pălățle - cu bunile ș- cu mușutețle tute , și - tră foclu a- nveastil’ei di prota , si însură cu altă , cama bună și cama mușeată , hil’e de- amiră ș- ea , și bînă pînă cîndu muri . 
Părămith șteam , 
Părămith aspuș , - 
mi turnai ș- io de aclo și v- aduș cîte nă păreacl’e di păpuță , ma eara aroșe , și cum tricui pri la casa al Toșe , sîlghiră cîñil’i și- ñi le mîcară , că ș- u-avură că suntu hicate ... 
LAMÑEA CU NOAUĂ CAPITE 
Eara țe nu -și eara . 
Ună oară ș- ună etă eara doauă mul’eri . Ș- amișdoaule amintară tu nă oară cîte un ficior . 
Dol’i ficiori aești , cari criscură totna deadun , ș- loară ahîntă vreare , că bana ș- dădea un tr-alantu . 
Cîndu lă viñi oara s- l’ea xeanile , chinsiră deadun . 
Imnă , imnă el’i , agiumsiră tu un loc iu să-mpărța căl’iurle . Aclo șidzură di s- minduia , și ți cale s- l’ea - nu ștea . Tu ațel loc aflară prici soi di soie , di cîte sunt pri loc : l’undari luchi , urși , vulchi ș- alte . 
Ș- u băgară să si- mpartă aclo și s- împartă și pricile . 
Ca niște fraț , nu s- încăciară tu-mpărțîre . Unlu lo pricile mascuri , alantu - theaminle . 
Cîndu să si- mpartă , ș- alăxiră nealile și s- ligară : anda nelu a unui va sîndzineadză , s- hibă semnu că aestu treațe prit mare chindhin , ș- alantu prinde si- și u da alagă , s- l’iagiută . 
Ș- acși ș- trapsiră calea : un - aua , alantu - cîtră aclo . 
Ațel cu pricile mascuri , pi numă Dona , calea iu s- duțea , astăl’e nă hil’e di amiră , mușată - arău ! Ea , laia , plîndzea , plîndzea , că ti curma ñila . 
Dona - ma u vidzu , îl curmară lăcriñile . S- apruche di nîsă ș- u-ntribă : 
- Țe-ñi ai , feată mușeată , țe-ñi ti doare di verși lăcriñile ca pruna ? 
- Țe s- nu plîngu și s- nu mi buisescu , dzîse feata . Na , tră nîscîndă oară va γină ponda di lamñe-cu-noauă-capite s- mi- astingă ! 
Ș- atumțea l’i-aspuse feata di adetea loclui , - că lumea tradze tră apă , că pînă s- nu da cathe dzuă cîte un suflit di om , lamñea nu le sîrgl’eaște apile , ș- că astăndzî îl’i cădzu șcurtița a l’ei . 
- E ! , feațe Dona . Tră ahîntu crechi ? S- nu-ț hibă dip frică ; pînă cîndu bînedz io , bag-u strîmbă ! 
Cum eara nîs curmat di cale , își băgă caplu puțîn pri dzînuncl’iul a featil’ei , s- lu caftă . Aclo iu -l cafta , agîrși - s- l’ea un acl’iu di somn . Nu apucă s- agîrșească ghine-ghine , că ea-u și lamñea , deade cap . Cît u vidzu hil’ea de- amiră , u-mbăirară lăcriñile cîtră înghios . 
Cum îl’i chică nă lacrimă pri față al Dona , gionile s- diștiptă dinăoară , taman cîndu și lamñea se- avea aprucheată di nîși și si hărisea că va s- mîcă doi în loc di un , ca alante dzîle . 
Lă fațe ficiorlu un semnu , aγriñilor , - și cari se- aurñiră pri nîsă , făși-făși u scoasiră . Cari cu un armu se- aleapse , cari cu un ciol’iu , cari cu țe putu s- arapă . 
Băgară atunțea s- gurleadză apile , văl’iurile , arîurile , că dzîțeai : țe -i aestă ? Că maninte , lamñea sîrgl’ea mași cîte un dzeadzit . 
Dona tradze cuțutlu dit șileahi și- l’i tal’e noaule limbi ali lamñe , dit noaule capite , li-mbairă tu un hir di mătase , și- și li chică di gușe . 
Lumea tută s- ñira și s- ciudise - țe s- hibă ș- aestă , și vîrnu nu cutidza să s- ducă s- veadă . 
Araplu - țe-avea dusă hil’ea al amiră la lamñe , și șidea ascumtu , cît vidzu că lamñea i moartă , nu cheare chiro , ma s- duțe și- l’i plîmtă cuțutlu pri dinăpoi al Dona , ș- lu-alasă mortu . Apoia bagă feata s- giură că nu va -l spună , dini nu - îl’i tal’ie caplu . Giură feata , di zore ! 
Amirălu , cîndu află că araplu l’i-ascăpă feata și vătămă lamñea , mași harauă eara ! Țe s- l’i da , țe bun s- l’i facă , - ai s- l’i-u da-nveastă . Ațea vrea ș- araplu ! După nă siptămînă eara s- facă numta . 
Laile price al Dona plîndzea dzuă ș- noapte ningă domnu-su și nu s- bătea di ningă nîs . 
Aclo iu plîndzea nîse , na - dipune un puil’iu cîntat , ș- bagă s- bată : 
- Macă vreț s- anγeadză , acățaț un puil’iu mușeat , ca mine tăl’eaț-lu și sticuraț-l’i sîndzile tu ureacl’e . Acși bătea puil’iu . 
Vulpea lu asculta cu gura căscată dipriună , și , cu cît puil’ilu cînta , cu ahîntu ș- nîsă se- apruchea și- l’i dzîțea : 
- Cum dzîsiși , hil’iu , că nu-avdu di aușatic ? Că-ñi hiu mul’eare moașe . Cama-aproapea , cama-aproapea - îl’i grea vulpea , - că de , hil’iu , aușaticlu îñi lo urecl’ile . 
Puil’ilu , tut ma s- dispunea di pri alumache , pînă cîndu vulpea , cu drăcuriile a l’ei , arsare nă oară și lu anciupă : 
- Puil’iu mușeat - feațe nîsă - cu luminarea s- ti căftam , ș- nu te- aflam ! 
Ahît , ș- l’i-arupsiră caplu , l’i stricurară sîndzile tu ureacle , al Dona , și ficiorlu înγe tu oară . 
Al Dona îl’i păru că avea durñită , și cît si sculă , dzîse : 
- Țe-avut di mi diștiptat ? Țe dulțe somnu l’i-trădzeam ! 
- Țe somnu , lai corbe-curbișane , că îți fu moarte curată ! - îl’i griră zulăchile , cu ună boațe , și- l’i îmbăirară , ună-di-ună , cum fu vătămat di araplu . 
- Bre ! - dzîse nîs - un arap s- mi vatămă ? Aștiptaț , țe va-l’i adar ! 
Cari închisi nîs calea-calea , iși taman tu hoara amirălui . 
Eara dzua țe s- mărta hel’ea di amiră cu araplu . Dona , cari intră -n hoară , trapse , la nă moașe -si bea puțînă apă , că avea cripată di seate . De- aoa de- aclo , îl’i dzîse moașa cum adzi s- fațe numtă mare , că s- mărită hil’ea amirălui cu araplu țe l’i-ascăpă bana . 
Dona si scoală , acl’imat-neacl’imat , ș- tradze îndreptu la bisearică , iu vreas-facă încrunarea . 
Cît lo preftul s- bagă vluitolu , s- l’i-ncrună : „ Staț ! - gri nîs . Aestu nu -i omlu țe-l’i ascăpă bana ! “ 
Feata de- amiră cîtu -l vidzu , acață s- u gîdîlică tu inimă . 
Cum fu , cum nu fu , - lu scoasiră la amirălu . Aoa , viñi ș- araplu , să -și caftă tiñiea , că taha lu arușină fără dreptate Dona . 
După țe zbură araplu țe zbură , ascultară s- veadă țe va grească ș- Dona . 
Araplu , - agîrșii s- u dzîc - avea tăl’eată noaule capite ali lamñe , ș- le- avea adusă tră mărtirie . 
Atumțea Dona lă dzîse : 
- Nu vă întreb , - se- află capite fără limbe iuva ? 
- Nu ! - gri amirălu . 
- Macă , nu ! - ia mutrițl’i capitle di lamñe : au eale limbi ? 
Bagă di mutrescu capitle , - le- află tute fără limbi ! 
Acață araplu si s- apără , că nîs lă li tăl’e , ma nu știe țe li feațe , că ună , că altă ... Țiva ! Zboarăle a lui nu-acață loc , că Dona li scoase din sin , limbile , ș- l’i li deade amirălui , s- le veadă . 
Cîndu-l’i griră și- a hil’il’ei di amiră , s- dzîcă ș- nîsă țe -i și țe nu -i , aspuse ș- ea alihea , din cap pînă -n coadă . 
Lu acață atumțea pri arap , îl leagă di doi cal’i aγri , și cîndu lă da unăpriste păltări , armuri-armuri lu scoasiră . Apoia , Dona si- nsură cu feata di amiră și , trîș cîndu șidzură pri measă , ninte țe s- acață s- mîcă , scoase un suschir amirălu . Cîndu s- mută measa , amirălu suschiră ninga nă oară . 
- Țe ț-u dorlu , mărite amiră , întribă atumțea Dona . 
- Țe s- hibă , hil’iu ! Mași nă penură am ninga tu inimă : tru pădurea împușcl’eată , easte nă cale arauă ; di cîte ori ñi-are tricută ascherea pri aclo , nîpoi nu-ñi se- are turnată . S- putearim s- ascap ș- de- aestă , tute bunile vrea s- le -am pri loc . 
Țe eara calea ațea ? Di cîte ori vrea s- treacă vîrnu suflit di om pri-aclo , apîrñea nă grindină , nă furtună , di dzîțeai că cheare lumea . Tu ațel loc se- afla nă moașe măγistră , cu căliva a l’ei . Cît bagă s- bumbuneadză , s- ascapiră și si sfuldziră , măγistra îl’i acl’eamă tricătoril’i să se- acumtină tu căliva-l’i și s- adastă , taha , pînă s- treacă furtuna . Ună vinită oamiñil’i tu călivă , trădzea nă oară cu metura și- l’i mărmurisea di-mproști . 
Dona , s- nu-l’i aspargă chefea a socru-sui , ș- anană zulăchile , și - ai să s- ducă ș- nîs , și țe s- pată , s- pată ! 
Neagiumță ghine , și : na ! - acață nă bumbunidzare ș- nă furtună , di s- cutrimbura tut loclu . Na-u și îmbogra di moașe , cu boațea l’ei îndîcînită , iu lu acl’eamă tu călivă - pînă s- treacă furtuna . 
Ună viñită a lui aclo cu zulăchile , și - cîndu tradze moașa nă oară cu metura , îl’i mărmurisi ! 
Atumțea , nelu a frati-sui , că fraț s- fîțea isape aești doi ficiori , și sîndzină ună-și-ună . Aduchi nîs că nu -i lucru curat și că frati-su prinde si se- află tu mare angusă . Si scoală si s- ducă s- lu-ascapă . 
Calea-calea , di om-om , îl’i deade di urmă și agiumse tu hoara amirălui . Amirălu , cîndu -l vidzu -n codru cu zulăchile , l’i si păru că i dzinir-su vinit . Mași cîndu băgă oară că nu suntu zulăchi-mascuri , aduchi cari easte și- l’i spuse țe cură . 
Aestă vrea și soțlu al Dona , și u-angană cîtră aclo cățaua . 
Cît agiumse ș- nîs aclo , acață iar s- da grindiñi ș- furtună turbată . Moașa-măγistră ahiurhi s- lu acl’eamă tu călivă , s- adastă pînă s- treacă furtuna . Ghine ma nîs , mălăγar , îl’i dzîțe : 
- Aradă , maie , ș- nu ț-u mîcă inima , că va γin ! 
Ș- acși , el nu duse pînă nu tricu furtuna ș- grindina . Ghine ma , metura a li moașe avea puteare mași cît țînea grindina ș- furtuna . Ună țe trițea furtuna , doi paradz nu-l’i fățea amaea ș- metura l’ei . Iar furtuna nu țînea ma multu di trei sîhăț putes . 
Sîrgl’eaște , tu sone , gionile , cu zulăchile , și u-acață măγistra di iacă , și- l’i fațe : 
- Frate-ñiu , cățauă , că altă soie ti diñic cumăț-cumăț ! 
Maγistra , cari u vidzu streasă , lu înviță s- l’ea cupa di pri pul’iță cu apă discîntată di treile mire , s- lu pruscuchească , și va s- înγeadză troară . Gionile , cu apa aestă îl’i înγie tuț cîț îl’i pimse mira lor ațea laia aoa . 
Arseră apoia un cireap di noauă ori , și cari u-nhipsiră nuntru , scrum se- adră moașa . 
Ș- acși s- turnară nîpoi , la amirălu , iu si- nsură ș- alantu ficior , ș- apoia dipuse amirplu di pri scamnu și intrară nîși , și își împărțîră amirăril’ea , ș- adusiră ș- părințîl’i acloți , ș- bîneadză ș- adzi , s- nu muriră . 
Ahîte ș- tute ! 
PIRGACLU A ÑEU 
Eara nă oară un ficior , mușeat ca soarle , analtu ca chiparișlu și gione ca l’iundarlu . Era taman tru añi . Nă dzuă , cum trițea pri ningă nă pădure , astăl’e nă moașe . Moașa , ma -l vidzu ahît livendu , își dzîse tu minte : „ Aestu -i tră mine “ . 
- Gione , gione , dzîse moașa , stăi s- ță fac nă hare . 
Gionile stătu și moașa-l’i dzîse : 
- Na , pirgaclu a ñeu , dipune -te tru guva aiștui arbore și va s- eși tru ună sală . Tru sală suntu trei udăi ; tru una easte un cîne cu ocl’iul ca di scafă ; tine va-l’i grești - „ pirgaclu a ñeu “ - și apoia va s- lu dipuñi dipri sinduche și va s- l’eai pradz cîți va s- poți . 
Di-pri-apoia va s- treț tru udaia alantă ; Și aclo va s- dai di un cîne cu ocl’il’i mari cît cheatra di moară ; Și aistui va-l’i dzîț „ pirgaclu a ñeu “ , va -l l’eai dipri sinduche , va s- u disfaț sinduchea ș- va s- l’eai pradz cîți vrei . 
Ma di-pri-apoia , va s- treț tru udaia alantă și va s- afl un cîne mare , cum nu ț -au vidzută ocl’il’i . Va-l’i faț ș- aiștui ca ș- alîntor cîñi și va s- ti- ncarț cu cîți pradz vrei ; tru pradz va s- afli un mînar ; s- lu l’eai s- ñi -l aduț , di -si nu - te- alas nuntru ! 
Gionile aleptu , ți nu și știa di frică - nu cheare oara , ma dipune , ligat di bărnu , și agiundze tru sală . După cum lu-nviță moașa , intră tu udaie , dizñirdă cînile cu „ pirgaclu a ñeu “ , îl dipuse di pe aγișteare , și lo , cîți pradz putu , di bîcăre . 
Tricu tru oda alantă . Tut ași : „ Pirgaclu a ñeu , pirgaclu a ñeu “ , îl lo cu bunlu pi cînile cu ocl’il’i mări căt cheatra di moară , îl dipuse di pi aγișteare și- și umplu sinile du pradz di asime . 
Apoia intră la cînile mare . Cu „ pirgaclu a ñeu “ îl dipuse și pe- aistu și lo cîți paradz di amalamă putu s- poartă . Încl’ise udaia mușeat , și cîndu s- iasă , ș- aduse aminte că agîrși mînarlu ! Mină bărnul , tra s- iasă nafoară , și cîndu agiundue pi budza di gură , lu întreabă moașa : 
- Am mînarlu lu-adusiși ? 
- Nu , maie , că agărșii ! Nu-ñi si duse mintea , ca ñi-era , șcreta , la pradz . 
- Macă -i ași , dzîse moașa , na ! , pînă s- nu aduț mînarlu ( va era țiva cu- aist mînar ți- l vrea moașa ahăt ! ) - nu vedz luñina ! 
Și- l sălghi bărnul înghios . 
Nu tricu multu-puțîn și na -l aleptul , iși cu mînarlu . 
Ghine ma , cîndu si- l da ali moașe , l’i se- arcă multu si- l’i spună tră ți- l va . 
El că - „ va-ñi spuni “ , ea „ nu-ț spun “ , s- năiri gionile pi moașa , tradze apala și- l’i l’ea caplu . După ți feațe mușuteața aistă , nu era trăt lume aclo ; si scoală și s- duțe tru alt loc . Aoa , cu oaspiț , cu mușeate , tră puțîn chiro - îl’i feațe toți pradzl’i ghine ! Nu-l’i armase niți pindară tru pungă . 
Cum stătea nă dzuă-nvirinat , că nu-l’i si bagă țiva -n gură , ți- l’i vine - s- adară nă țigară . Aclo iu scoase mînarlu s- ascapiră , cît ascăpiră - și na-ț -ul iu γine cînile cu ocl’iul ca scafa , tr -un adil’eatic . 
- Ți dimîndzî , doamne ? 
- Ți dimîndu ? - greaște aleptul , cari -și frica ocl’il’i : pradz , pradz dimîndu , - că tră năși ñi-alghescu ocl’il’i ! 
Niscos grailu ghine - și na -l , cînile , s- aleapidă , ș- pînă s- dzîț „ ună “ , îți γine cu un sac di cîrîndăñi . 
După ți- l’i bitisi și- l’i mîcă toți pradzl’i aiști , iară ascapiră di dao ori și - na-ț -ul iu -ți γine cînile cu ocl’il’i mări cît cheatra di moară . 
- Ți dimîndzî , doamne ? - îl’i fațe ș- aistu . 
- Pradz , pradz dimîndu ! 
Și , tut ași pînă s- ță freț ocl’il’i , il’i vine cu un sac di alghi . 
Ghine ma , aleptu l’i-aspărdzea curundu pradzl’i , di -ți părea cu mînata că-l’i măca . Îl’i tuchi ș- alghil’i tri nîscînte dzîle . Iară la mînar ș- află ascăparea . Trac ! nă oară , trac ! pîn tu trei , naț -ul și Bal’iuca , ațel nai -ma lăhtăroslu cîne . 
- Dimîndă , doamne ! 
- Pradz , dimîndu ! - aestu , diznou 
Pînă s- ascuchi , na-ț -ul cu saclu di flurii , iu ț -ul aduțea Bal’iuca . 
Ți s- mindui atumțea gionile ? Pradz am cîtu -s dzîți , tora . Țiva nu-ñi lipseaște , di partea aistă . Ți- ñi lipseaște , - nă mul’eare ! 
Cu pradz mulți , ș- mul’eare se- află , ș- bună , ș- mușeată . 
Tru loclu ațel băna un amiră . El avea nă feată mușeată , cum cu grailu nu se- aspune . Di frică s- nu-l’i pată țiva feata , s- nu o află arăulu , u țînea-ncl’isă tru dosprădzați di cl’ei . Ficiorlu , ma , cît avdză di feata aistă , ș- arcă vrearea pri năsă și și- u băgă , i că u l’ea , i că al’iumtrea nu s- fașe ! 
Cum s- facă ș- cum s- îndreagă ? Hai la mînar iară ! Ascapiră pi cheatră și l’i-aduțe pi șamintreil’i cîñi , di nă cale . Apoia lă dimîndă s- l’i aducă troară hil’ea amirălui , că al’iumtrea nu s- fațe . 
Na-l’i cîñil’i iu s- himusiră la pălate , di s- trundui dit patrule chioșe pălatea ! Strigă amirălu , bagă ascherea să se- alumtă . Ț-aflași - cu cari s- te- acați ! cl’ei , uși , acățară cîtră naparte , și , tru un minut , na-u mușeata amirălui îm-brațile aleptului gione ! 
A doua-dz , l’i-u pitricu amirălui năpoi , și- l’i dimîndă s- l’i-u da cu bunlu mul’earea , că ma s- nu , - bunlu nu va s- l’i-află . 
E ! Nu u dă - căra ! 
Ș- ași feațiră numtă amirărească , și amirălu cînd vidzu cît prucupsit easte dzinir-su , dipuse di pri scamnu și băgă s- dumñească dzinir-su , și el nu s- mintea tru amirăreștile , ma își bea ciubuchea cu arihate . 
Ahîte ș- toate , ș- la toți sînătate . 
MUL’EAREA CU TREI FICIORI ȘI EMBURLU 
Era nă oară , țe nu ș- era , cari s- nu era - nu se- aspunea . 
Era nă oară nă mărată mul’eare oarfînă , țe-avea trei ficiori . Ahît oarfănă era , că nu-avea cu țe s- l’i hrănească ficiorl’i . 
Nă dzuă , un embur tricu pre-aclo și strigă : 
- Cari are ficior tră calfă ? 
Mul’earea fucăroañe iși la poartă și- l’i gri : 
- A , vre om , tine cafțî ficiori ? 
- Io ! 
- Si- ț dau ficiorlu a meu , îl l- eai ? 
- Că-țe s- nu -l l’eau ! 
Și- l deade ficiorlu ațel marle , și- și lo groșl’i , mul’earea . 
Emburlu , ma -l lo , vru s- lu-alină pri muntile cu γiamandzî . 
Pri aestu munte , vîrnu nu putea să se- alină . Cum s- facă și cum s- adară emburlu , s- lu-alină ficiorlu ? Acață di -l coase tu nă cheale , ș- lu-aruncă tu cuprii . Aoa s- adunară corghil’i și orñil’i , ș- tradze un , tradze-alantu , îl mutară pri muntile cu γi             zî . Ficiorlu , după țe arupsiră corghil’i chealea , iși dit ea și s- bagă s- adună γiamandzî . Atumțea îl’i gri emburlu : 
- Ficior-ficor , aruncă-ñi γiamandzî ! 
Și ficiorlu umplu un sac mare-mare , și- l’i lu arucuti . 
- Tora , cîñil’i s- tragă di tine , more ficior marat , îl’i feațe emburlu . Stăi ația pînă s- mori di foame ! 
Își lo saclu emburlu - și- ș mutri lucurlu . 
Adoaua-dzî , emburlu iară alîga prit hoară și striga : 
- Cari are ficior tră calfă ? - Cari are ficior tră calfă ? 
Tot mul’earea ațea oarfîna iase nîpoi și- l’i dzîțe că nîsa are . 
Emburlu îl’i lo ș- ficiorlu al doilea și- l’i feațe c- a protlui . Și diznou s- băgă pre-alăgare , și cît agiumse tu hoara ali mul’eare oarfănă , aestă iși ninga nă oară și- l’i deade ș- ñiclu ficior țe avea , cu inima ca frîmtă - că s- dispartă di nîs , ma țe dzîțea ea : di-iu s- moară la mine di foame , ma ghine să s- mină ma-nclo , s- dișcl’idă . Acși și- l deade . 
Emburlu feațe tut acși ș- cu aestu ñiclu , cum feațe cu ma mărl’i , mași că ñicăzlu - cum agiume pri muntile cu γiamandzî , el tu loc di γiamandzî l’i-arucă chețră a iștui . Ș- l’i-arucă , l’i-arucă - pînă țe -l vîtămă ! 
Apoia , alăgă ficiorlu tut muntile și tu ună mardzine își află ș- frațl’i morțî-mbrață . Căra îl’i plîmse , îl’i plîmse și s- dipiră pri nîși , cîndu își aduțea aminte aralile țe trapsiră nîși deadun , - ș- aștearse ocl’il’i și- nchisi , iu s- lu scoată calea . Agiumse taman tu nă mușeată livade . Tu livadea ațea se- afla ună fîntînă limpidă ca lacrima , și un arbur stufos , aumbors s- tindea pristi ea . Tu fîntînă se- ascălda trei dzîne , ș- amiștreile - s- lă l’eai caplu și s- fudz ș- altă nu ! 
Ficiorlu , ună videare țe lă feațe și vrea și- cheară mintea , di mușuteața lor . Ș- u băgă - cum s- facă ș- cum s- adară , dit mînă s- nu-l’i ascapă . Pre-agalea-galea , nîs s- trapse l- abușalea pînă la eale și lă ciupli cîmeșli . Dzînile nu-l’i băgară oara , ma cîndu vrură s- o-adună de- aclo , - caftă cîmeși aoa , caftă aclo , nividzute s- feațiră ! 
- Pînă mîne s- le căftaț , lă greaște nîs , ș- nu va le- aflaț ! Cîmeșle le- am io : anγiaț-ñi frațl’i maninte , și s- videm di vă li dau . 
Dzînile , gioacă preftul di bileaie ; nu lucurlu aestu s- lă căfta ș- vrea -l facă , ma și- n foc s- lă dzățea , și- n foc vrea s- arunca . Acși , pînă s- ță freț ocl’il’i , l’i-anγiară frațl’i a ñiclui . Cu tută aestă , - aflași ficior s- badz di cale s- lă da cîmeșle a măratilor di dzîne ! 
- Va γiniț cu noi ! - lă dzîse nîs , și vrură-nu vrură , dzînile dusiră cu el’i , cum s- duc mînarl’i ... Paradz loară cîtu s- dzîț , γiamandzî di noauădzăț -și noauă di soie . Muma a lor , cîndu deade di-l’i vidzu încărcaț di groși , harau-l’i în casă ! 
Tute ca tute , ma nurările a l’ei - hil’ile -a steaul’ei . Căra s- u veadă la bisearică nîsă cu ahtări nurori , iu să s- cămărusească ș- iu tută lumea si- și cheară mintea pri nîse ! Casa nu u încăpea di harauă și tut își fățea cruțea și dzîțea : 
- Dum-l’iartă oară iu s- află crîștinlu ațel di-l’i lo ficiorl’i di ningă mine , di s- minară ș- dișcl’isiră cum nu me-aștiptam ! 
- Mamo , mamo , alasă urărle , îl’i feațe ñiclu , că mași crîștin nu era ațel , ș- mași tră bun nu nă vrea ! - ma-nveață că noi le- aveam nincrunate featile , și bagă di-ndreadze tră numtă ! 
Cîndu băgară s- facă numta - di gioi pînă gioi - cari nu acl’imară și di țe nu-avură ? Tuț cama mărl’i , cu vîsil’elu în cohe , hîrios că -l țînu Dumnidzău si- l’i veadă ocl’il’i ahtare numtă și ahtări feate . Tute mușutețle a loclui nu lipsiră : di bunile tute deade Dumnidzău cu doaule mîñi ! 
Giucară și să scuturară - cari nu vru ! După țe tuț trapsiră corlu , „ S- gioacă și- nveastile , s- gioacă și- nveastile ! “ - gri văsil’elu . Ghine ma-nveastile nu vrea s- gioacă , taha nu ș- au tricută cîmeșle . 
- Țe mare lucru , gri vîsil’elu , „ băgaț -vă -le tora ! “ 
Ñiclu , cum lu-avea adrată caplu , li lo ș- lă deade cîmeșle , ca un chirut ! Cît li băgară dzînile , ș- acățară s- gioacă și să s- frîngă , trîș cîndu lumea s- ciudusea ma multu și s- frîndzea cari s- mească ghifțîl’i cu flurie cama mare , - azbuirară nă oară cît putură ș- fudziră , fudziră - di ninga fug ! 
Acși feciorl’i ș- armasiră ca Sulta cu ucnălu , di partea-nveastilor . Avură ca păradz , di putură să si- nsoară diznou cu feate de amiradz . 
La numta lor fui ș- io , daule ori - di giucai , giucai pînă mi frîmșu di gioc ! Tora - las ’ s- dzîcă ș- altu pînă s- mi discurmu io . 
CUCOTUL 
Eara țe nu ș- eara : 
Eara unoară nă moașe c- un auș . 
Moașa cu aușlu avea ună găl’ină ș- un cucot . 
Căra lă intră-ngrăñea -n casă ș- nu trîțea ghine , - ș- băgară să si- mparță . Si- mpărțără , dicara . 
Casa ș- cătîndia tută lă eara găl’ina ș- cucotlu . 
Moașa lo găl’ina ș- aușlu lo cucotlu . 
Cum păștea cucotlu -n cuprăie ș- arîma , scălsindalui , scălsindalui , ș- află nă flurie . U l’ea cu dintana și ai ! - s- o-aducă aușului . Calea-calea iu s- duțea , na , l’i-iase hil’ilu a vîsil’elui și l’i-astal’e calea . Aestu , ma -l vidzu cu fluria -n gură , țe dzîse ? „ Va s- o-aibă furată di la noi , că altu cari vrea l’i-u da ! “ Ahît , ș- l’i-u l’ea . L’i-u lo , ma ș- acăță draclu cu cucotlu , că aestu nu se alăsă acșiți . Iși -n cuprie și acăță s- huhutească : 
- Cîcă , cîcă ! - hil’ilu a vîsil’elui îñi lo fluria ! 
- Ba , γumar mare , dzîse vîsil’elu , - nu l’i-u arșine țe greaște ? Noi vrea-l’i lom fluria lui ? 
Tu minută dimîndă vîsil’elu : „ S- lu acățaț și s- lu arucaț tu flurii , s- mîcă , s- mîcă - pînă să si satură și s- creapă , tra s- veadă că a noauă nu nă i di flurie . “ 
Căra lu-arcară , di mîcă-mîcă flurii , di nu avea iu s- li ma bagă , cîndu viñiră s- veadă s- easte că le- arcă petalile , nidișcl’isă ușa ghine , cucotlu se- astrapse nafoară di ușe . Tradze-ndreptu la aușlu și- i dzîțe : 
- Auș , auș , spindzură -mi di grendă , aștearne nă vilendză di sirmă , l’ea nă veargă de- amalamă și - dă-ñi , dă-ñi , pînă s- dzîc : „ Agiundze ! “ 
Feațe aușlu acși , ș- cîndu l’i-u intră , - dă-l’i , dă-l’i , pînă dzîse cucotlu : „ Agiundze ! “ Țe si- l’i veadă ocl’il’i ? Flurii - fratile a meu , flurii ș- flurii ! Aușlu - ni casa nu lu-ncăpea di harauă . 
Dzua alantă , cucotlu iasi pali pri cuprie ș- acață s- huhutească : 
- Cîcă , cîcă ! - hil’ilu a vîsil’elui îñi lo fluria ! 
Cîndu avdzîră di la vîsil’elu , s- năiri vîsil’elu ș- dzîse nîpoi : 
- Da , γumar mare , nu l’i-arșine țe greaște . Aeri , dzua tută tu flurii , ș- nu si satură , ma iși s- huhutească , s- avdă lumea tută , tra s- nu avem iu s- nă scutem caplu ? 
Aestă dzîse vîsil’elu , și dimîndă s- lu bagă tu irghilii , s- lu vatîmă iapile și s- lu-astingă cu cluțățle . Ma ț-aflaș cucot s- ță badz mintea cu nîs ! Cum s- vidzu-ntră iape , își apîrñi s- huhutească : 
- Cîcă , cîcă ! - γinu lupe , γinu vulpe s- mîcaț iapile al vîsil’e ! 
Și „ cîcă-cîcă “ , „ cîcă-cîcă “ , na -l luplu , na-u vulpea , țe nu-aștipta dzîcă di două ori , - l- u intrară a iapilor , și glîc ! , glîc ! , ună după alantă , ni cicior di nîse nu-alăsară ! 
O-adună cucotlu nîpoi cîtră la palatea vîșil’elui . N- cale l’i-iase arîulu , și- l’i țîne calea : 
- Arîu , arîu , îl’i dzîțe cucotlu , fa-ñi cale s- trec , că mi- așteaptă acasă . 
- Am cum ! , dzîțe arîulu ! Ñi-u zorea că te- așteaptă tine ? 
- Arîu , arîu , fa-ñi cale , că ciupulic vearde va ti mîcă ! 
Di zbor-zbor , se- anciupară , și - dă ! , arîulu s- l’i-u poată , dă ! , cucotlu , - tu sone cădz arîulu . Atumțea , s- bagă cucotlu și- l soarbe tut , di nu-alasă chicută de- arîu . Și , pînă s- ță freț ocl’il’i , na-ț-lu cucotlu iar pri cuprie ! 
Băgă nîpoi : 
- Cîcă , cîîîcă ! - hil’ilu a vîsil’elui ñi lo fluria ! 
- Ba ! , γumar mare ! gri vîsil’elu , - nu-ț fură dure cîte-ñi ma fîțeși , ș- ișiși pali s- me-angiuri ! Acățaț-lu , dzîse nîs , și s- lu ardeț tu cireap ! 
Băgară di arsiră un cireap di noauă ori și- l arucară nuntru , s- lu-ardă di γiu . Ț-aflaș cucot s- ardzî ! Aestu , dinăoară și zvoame trei-patru ori și - țe s- ță veadă ocl’il’i ? Cireap , pălate s- nicară , di nu armase cheatră priste cheatră împroastă . 
Căra armase cucotlu singur cu aușlu , se- aștirnu pri bană . 
Nă dzuă , țe-l’i γine aușlui ? - s- misură fluriile . Ghine ma , căra nu avea cu țe , si- mprumută găleata di la moașa . Găleata , tu fundu eara aumtă cu cătrane , ș- cîndu aușlu l’i-u turnă , se- avea alichită di fundu-l’i nă flurie . 
- A ! - auș , auș , flurii misurași ? , dzîse moașa . 
- De ! , dzîse aușlu , aveam tu minte s- nu aspun , ma cară știi , dzîc ș- io : flurii . 
- Am nu-ñi dzîț , d- iu le- aflași ? 
- D- iu s- le- aflu ? Cucotlu s- ñi băneadză , că el ñi le- aduse . 
- Am cum feațiși , di țî le- aduse ? 
- Cum s- fac , dzîse aușlu , - îl’i ded nă bătiche bună și- l pitricui s- arîmă -n cuprie . Tu turnată , bag di lu spindzur di grendă și , căra l’i-u intrai cu vearga de- amalamă , - dă-l’i , dă-l’i , ñi-umplu casa . 
Moașa vru s- facă ș- ea , cum feațe aușlu : l’i-deade pi schinare a găl’inăl’i ș- u pitricu -n cuprie , și tu turnată - cît îl’i trapse alte-ndoauă ș- mîrata di gîl’ină ș- deade suflitlu . 
Cară armase moașa singură , fără aveare , îl’i pricădzu aușlui s- o-apreadună în casă , mași tră nă mîșcătură di pîne , s- nu moară di foame . 
Aușlu -l curmă ñila di mușica lui , și ai - ș- o-apreadună la nîs , că deade Dumnidzău , ș- are moașa d- iu s- mîcă și s- învească . 
Ahîte ș- tute . 
HIL’ILU DE- AMIRĂ ȚE MOARE Ș- ANΓIADZĂ A DOARA 
Era nă oară , țe nu ș- era . 
Era nă oară un amiră . Amirălu și- avea ș- amirăroañe . 
Aestă amirăroañe , di cîte ori îl’i deade Dumnidzău fumeal’e , mași feate amintă . Tora , amirăroañea era greauă diznou ș- a amirălui îl’i viñe oara să s- ducă tu polim . Cîndu s- dispărțî di a lui-l’i , de- acasă , l’i-alăsă zbor a mă-sai și- l’i dimîndă : 
- Mumă , s- easte că mul’earea -mea va s- amintă ficior , să-ñi pitreț carte ; s- amintare feată - s- nu-ñi pitreț carte dip , că ñi-u arău s- avdu . 
O-aduse oara , și- și feațe Dumnidzău ñilă , și- l’i deade ficior a amirăroañil’ei . Muma amirălui , nă palmă criscu di harauă , cîndu vidzu ș- un mascur tu-ahînte feate . Lo-aștipta cu gura căscată tuț , ca cireașa țea coapta . Îl’i dzîse ea a nor-sai : 
- Hil’e , scumpul a nostru amiră îñi dimîndă tu fugă , si- l’i pitrec carte , s- easte că va s- amințî ficior , și - s- easte că amință feată , s- nu-l’i l’eau sihăriche . 
Amirăroañea si- nvirină , avdzîndalui aestă : 
- Ba ! dzîse nîsă , - canda mine vream s- fac tut feate ? Macă amintam feate , easte că Dumnidzău ñi li pitrițea . Cum s- fațe , că amirălu u-arucă tută furtia pri mine ? 
Acșițe , amirăroañea s- năiri și nu vru s- l’i l’ea sihăriche amirălui , că feațe ficior . 
Ficiorlu criscu dzuă di dzuă , analtu ș- mușeat , și acăță să s- ducă la școală . Cîndu γinea Crăciun , cîndu γinea Paște , tuț ficiorl’i ș- tuț soțl’i acăța s- aspună țe l- acumpărară părințîl’i , tătîñil’i , mași nîs măratlu tățea și șidea apreadunat și nu-avea țe s- dzîcă , că și- u-avea că nu-are tată . Nă dzuă , pirindu sărbătoare , cari avdzî cum ficiorl’i grea țe l- acumpărară tătîñil’i , îl’i viñe multu greu a lui și fudzi di la școală și duse acasă la mă-sa . Apoia acăță s- u-ntreabă mă-sa : 
- Mamă , io tată nu -am ? Mași alanțî ficiori au , di l- acumpără lucri ș- mușuteț ? 
Mumă-sa , prota nu vru s- l’i-aspună , că l’i-era s- nu -l cărtească , ma tu mardzine îl’i dzîse : 
- De , hil’iu , ș- ține ai tată , ma ia-și-ia cum sta lucrulu : tată-tu duse tu polim și me-alăsă sarțină taman la tine . Țe-l’i viñe , s- dimîndă și s- alăsă zbor , tra s- l’i pitrițem hăbare și s- l’i lom sihăriche , mași cari s- amintam ficior . Io îñi mi năirii pri nîs , că lucrulu al Dumnidză lu arca pri schinarea mea și nu vrui si- l’i pitrec carte . Nîs , cari aștiptă țe-aștiptă , bitisi polimlu și își lo ocl’il’i nîpoi în sus tu xeane , ș- de- atumțea nu s- turnă . Îl plîngu ș- io , și dor ñ-e s- dau ocl’i ningă nă oară cu nîs , ma nu -i cearee . 
Ficiorlu nu era de- ațel’i țe lă -i frică și de- aumbră-lă , i de- ațel’i ficiori țe-așteaptă în gură , ca țiva puil’i orghi . El era gione , țe disică năinte , și cîndu ș- u bîga cu mintea s- adară un lucru , pînă nu -l fățea - nu se- alăsa . 
Cîndu avdzî dit gura mă-sai cum sta lucrulu , iși nafoară s- află un soț , tra să s- ducă s- alagă , si- și află tată-su . Află un soț tu añl’i a lui și- l lo . Mă-sa , cum sunt mumăñle durute , nu vru s- lu-alasă , - că xeana -i greauă , că lumea -i arauă , că s- nu cheară , că s- nu l’i-u toarnă mintea țiva feate , și- ar-mîne tu xeane , - ș- cum s- facă nîsă fără ficior ... Dzîse duruta mumă cîte nu cama putu , ma mintea a lui nu-l’i si șuță ; u ligă că „ va mi duc “ , și di ducă mînă nu trapse . 
Ți s- facă ș- oarfăna di mumă , lu-alăsă dupu vrearea lui . 
- Du -te , scumpe , ma țîñi s- ti duț , ma γinu s- ță leg un semnu di mînă , la brațlu-ndreptu , tra s- ti cunoască tată-tu . 
Închisiră dol’i soț - ș- l’i-u deadiră cîtră lume . Cara imnară , inmară , l’i-aprease seatea . N- cale aflară un puț , apărγisit tu un cîmpu ermu , iu nu s- videa cipit di om . Mași nîși dol’i . Tora cari s- intră nuntru să scoată apă , că cuvă nu-avea la puț . „ Intră tine “ unlu , „ intră tine “ alantu , trapsiră șcurtița și- l’i cădzu a hil’ilui de amiră s- intră . Aestu intră și , cara nu-avea cu țe s- bea , scoase căciula ș- u umplu cu apă . Ficiorlu oarfăn , ma șiret , îl’i căftă s- bea nîs maninte . Îl’i feațe chefea hil’ilu de- amiră . Ghine ma , aest cătărgar , după țe biu , sălghi căpachea priste gura di puț și lu-alăsă aclo . 
A hil’ilui de- amiră îl’i părea că oarfănlu se- agioacă cu nîs , că fațe șacăi tr-arîdeare și tut îl’i grea : 
- Dure ți- u cu gioclu , ma dișcl’ide , că vai întunicăm aoațe și nu vai avem iu s- nă culcăm . 
- Nu-ț dișcl’id , gri oarfănlu , pînă nu va-ñi dai semnul țe -l porțî la brațlu îndreptu și ți lu -ai di la mă-ta . 
Vidzu tora hil’ilu de- amiră că si- ngroașe șicălu și că aoațe nu -i gioc . Țe s- facă ? Gioacă preftul di bileai . 
- Dișcl’ide s- ies , greaște nîs , că ț -ul dau și semnul ! 
Lu scoase și- l’i lu deade prit ună cărpitură . 
- Tut nu-ț dișcl’id , dzîțe oarfănlu , pînă țe nu va ti giuri și apringiuri , că tine , di oara estă , va hii oarfănlu ș- io va-ñi hiu hil’ilu de amiră . 
Giură și sprigiură hil’ilu de- amiră și dzîțe : 
- Mi giur și mi sprigiur - tine s- hii hil’ilu de- amiră ș- io soțul a tău , s- mor și s- anγedz ș- apoia s- aspun a tată-ñui . 
Oarfănlu era cîne , ficior di prit căl’iuri , vai dzîț , nă soie di cupilciu . 
Cara feațe giuratlu aestu greu ca muntile țe-angreacă , mută căpachea și iși hil’ilu de- amiră , galbin ca turta di țeară : le- avea umplută măratlu , o-avea aspăreată huzmetea , - cît gione și- era de- al’iumtrea . 
E , ficiorl’i a mel’i , ș- giuneața - ca s- o-aspună omlu , ș- va loclu . 
După ațea , o-adunară iară și di om-om , întreabă un , întreabă alantu , loară di hăbare iu l’ea pîne amirălu . Îl’i pitricură hăbare s- easă , s- l’i-așteaptă , că l’i-aduc știri bune dit loclu a lui . 
Amirălu iși cu harauă , ma nu și ștea cari easte hil’ilu a lui . Hil’ilu de- amiră , cum s- avea giurată , dzise că oarfănlu easte ficiorlu a lui , și nîs aeste soțu-su . Atumțea , tată cu hil’iu mincinos s- bășară , si- mbrățitară și trapsiră tu pălate . 
Apiri dzua alantă . Oarfănlu s- curdusi mare-gros tu pălate , cu cicior pri dzînucl’iu ș- mutrea cîtră tu grădină . Veade aclo lăludz - ñile - s- ță si l’ea mintea . L’i si urixi nă trandaflă și- l’i dzîse a soțu-sui - hil’ilu de amiră - s- l’i-arupă și s- li-aducă ună . 
- Nu , dzîse amirălu , aclo nu poate s- intră vîrnu , că easte un șarpe-mare , cu doauă capite , țe-aveagl’e . Șarpile aestu mași mine mi cunoaște , domnu-su a grădinăl’ei , și grădinarlu țe-adară ș- adapă grădina . Ma , si s- ducă grădinarlu . 
Îl’i dzîsiră a hil’ilui de- amiră si- l’i dimîndă a grădinarlui s- arupă nă trăndaflă . Aestu întribă di grădinar , și cara nu -l află tu oara ațea , intră singur tu grădină . Niți nu și ștea nîs că se- află aclo șarpe-mare , cu doauă capite . Ghine ma , șarpile aestu era apicășoñiu . Ma -l vidzu , îl cunoscu că -i hil’iu de- miră , nu -l cîrti dip și- l’i dzîse : 
- Hil’iu-aleptu , dișcl’ide gura ... 
Ficiorlu dișcl’ise gura și șarpile cu doauă capite lu-ascuche în gură , ș- aestu s- află cu tute limbile di priste loc învițate . Nviță cum zburăscu cioñili , alîndurle , puil’i și prăvdzîle tute di si loc . Adună apoia-ndoauă trandafle și- l’i le- aduse a oarfănlui . Aestu mutrea di pri pălthire la hil’ilu de- amiră și s- aștipta s- lu veadă măcat di șarpile cu două capite , și multu s- ñiră , cîndu -l vidzu ascăpat . 
Oarfănlu - ficiorl’i a mel’i - , cara s- vidzu tu bune ș- tu mușuteț , l’i si păru că di totna easte acșițe . Mași ună sărache -l măca : cum s- ascapă di hil’ilu de- amiră , cum si- l facă si- și mîcă aestu caplu , cu vîrnu trop , că - schinu într- ocl’i l’i stătea ! Îl mîca , lailu -și , că s- nu iasă tu pade alihia nă dzuă . Și di țe se- aspărea , pîn tu coadă nu-ascăpă . 
Ună dzuă , amirălu cu oarfănlu mîca pri measă . Hil’ilu de- amiră șidea-mprostu și l- aduțea mîcări , lă turna să s- la și fățea huzmete . Tu oara țea , na iu γin doauă alînduri și țițir-vițir , țițir-vițir , si- ncăcea tră nă cumătră di hrisafe , ună căfta s- u l’ea nîsă și alantă nu vrea s- l’i-u da . Ficiorlu de- amiră , ună că aduchea di limba lor , băgă s- arîdă că si încace tr-ahît lucru . Oarfănlu ș- o-avu că arîde di nîs și- l’i dzîse amirălui : 
- Nu vedz , tate , cum ș- arîde chirutlu di noi ? 
Amirălu s- năiri , cum un pal’iu ficior si- și arîdă di amirălu și di hil’i-su și dimîndă s- lo-aspargă . Ficiorlu de- amiră , cari u vidzu luγuria streasă , aspuse tră țe arîde : 
- More , nu mi loaț pri gușe , că io nu-arîd di voi , ma arîd de alîndurle aeste țe si- ncace tră nă cumătă di hrisafe , arăpută di la hil’ea al amiră-Gione dit loclu iu feată puil’i . 
- Macă -i acșițe , gri oarfănlu , s- ti duț s- u-aduț feata al Gione dit loclu iu afeată puil’i , tra s- u l- eau înveastă . 
Oarfănlu pistipsea , cu- aestă , s- lu cheardă , că nu-l’i era a lui tră-nsurare ahît . 
Hil’ilu de- amiră avdzîndalui aestă , minte -n cap nu-avea ! Cum s- facă , ș- cum s- adară ? Si duțe la șarpile cu doauă-capite și- l’i dzîțe țe pate , și- l’i caftă mintea . 
- Nu te- aspare dip , îl’i dzîse șarpile cu doauă capite , că io hiu cu tine și ițe vai γină , va u trădzem deadun . Du -te și dzî-l’i amirălui s- ță facă doauă părecl’i di strañe , încl’igate tu hrisăhi și un trastu tut împlin cu flurii , tra s- putem s- u arîdem hil’ea amirălui . 
Ficiorlu li căftă lucrile aeste , amirălui , și amirălu l’i li deade . Închisi ficiorlu cu șarpile cu doauă capite și pînă s- ță freț ocl’il’i , aprease un per șarpile , acl’imă un cal azburător , ancălicară , și la pălatea amirălui Gione se- aflară ! Hil’ilu-aleptu de amiră , cum apiri dzua , s- adră tu hrisăhi și duse -n fața pălatil’ei . Strañile ațeale , cara cădea mundzîle a soarlui , luțea di-ț loa ocl’il’i . Feata -l vidzu di la pălate și s- ciudusi , cari s- hibă ? 
Acșițe nă dzuă , acșițe doauă , pînă tu a treia . Si scoală tu a treia dzuă , și si duțe s- u caftă feata . 
- Amiră-Gione , dzîse nîs , cu l’irtare s- hibă , io viñu s- ñi dai feata-ț înveastă . Și , după zbor , după purtare , avea ficiorlu-aleptu aumbră di hil’iu di domnu mare , di hil’iu de- amiră . 
Îl’i dzîse amirălu : 
- Ficiorlu a mel , bun hii , mușeat hii , poate și avdît hii , ma io feata nu u dau pînă nu vai afli apă-γie . 
Tu chirolu ațel , vedz , se- afla ș- apă γie . Ficiorlu cîftă nă dzuă tră minduire , ș- apoia s- l’i da giuvape . 
- Minduia -ti și doauă , dzîse amirălu , că dzîlile nu intră tu sac . 
Hil’ilu de- amiră deade-alaga la șarpile cu doauă capite , s- l’i caftă mintea . Aestu l’i-dzîse că mași ma-marle a puil’ilor poate să-l’i facă lucurlu aestu . 
Fuga hil’ilu de- amiră la ma-marle a puil’ilor , și cum l’i ștea limba , se- achicăsi aγoñea . Acl’imă amirălu a puil’ilor tuț puil’i di pri loc ș- l’i-ntribă cari ști iu cură apa-γie . Un cîte un tricură tuț , și vîrnu nu și ștea . Cara s- misurară tuț puil’i , s- află că unu lipseaște . 
- Griș-l’i , dzîse ma-marle a puil’ilor , grîț-l’i s- γină ș- nîs , poate că are hăbare . 
- More țe -l vrei , că -i șcl’iop , și cu ună peană , dzîse un puil’iu , d- iu va știbă nîs ? 
- Nu cărteaște , dzîse amirălu a puil’ilor , întribarea nu-aspardze . 
Și , tră semnu ! - taman aestu ștea . L’i spindzurară un pociu di gușe și , țupăta-țupăta ! - duse ș- aduse apă-γie . U lo ficiorlu de amiră și l’i-u aduse amirălui Gione : 
- E ! , apă γie căftași , apă γie ț-aduș . Altă țe vai cafțî ? 
- Gione-aleptu , gione-aleptu , așteaptă că ninga avem ; nîpoi sunt grealile : am nă hîmbare cu grîn , călămbuchi , mel’iu , arov , di tute γipturle ; caftu pînă mîne dimineață s- le- aledz tute . 
Fuga nîpoi hil’ilu de- amiră la șarpile cu doauă capite , s- l’i caftă mintea . 
- Nu te- aspare , că ș- aestă nu -i lucru greu . Du -ti la Furnigă-ămiră , că mași nîs cu miletea lui poate s- lu-adară aestu lucru . 
Alagă hil’iu de- amiră și caftă-caftă , pînă da di furnigame . Taman avea ișită hil’ilu -al amiră Furnigă să -s priimnă , s- l’ea vimtu . Gione-aleptu bîgă mîna și lu-acăță . 
- Nu -l dau γiu , gri nîs , că voi aestu și aestu lucru di la voi ! 
- Ore , alasă -l hil’iulu al amiră Furnigă , că -i lucru țe s- adară ... 
Ș- acși s- aurñi furnigamea tu hîmbare , și - cari grînlu cură , cari călămbuchilu , cari mel’ilu , pîn tu-apirită , grînuț di grînuț , îl curară grămadz-grămadz . 
- E ! , dzîse gionle-aleptu , ș- aestă u feciu , altă țe vai cafțî ? 
Amirălu Gione dit loclu iu feată puil’i , aduchi că tute aeste hil’ilu de- amiră și fațe cu învețlu a șarpilui-cu-doauă capite . Avea ș- nîs un ahtare stihiu la pălate , și- l’i dzîse : 
- Mași atumțea va l’eai feată di la mine , cîndu șarpile cu doauă capite a tău , va s- alumtă cu- a mel și va l’i-u poată . 
Fuga-alagă hil’iu de- amiră la șarpe și- l’i dzîțe că - lucru slab cură tu mese . „ Ea ș- ea țe caftă amirălu-Gione . “ Ma , șarpile a ficiorlui era - di mumă faptu . Nîs îl’i dzîse : 
- Nu te- aspare , ma du -te și adu-ñi doauăspraț di mutăfuri și doauăspraț curăi . Bagă-li ună priste alantă și țindziñi -le cu curăile . 
Feațe ficiorlu cum lu-nviță șarpile-cu-doauă-capite . Apoia-l’i dzîse nîpoi șarpile a ficiorlui : 
- Ascultă ghine ! - macă vai vedz că-ñi γine căldură , si știi că vai cad , ma si- ñi faț avră ; s- videari că-ñi γine avră , bag-u strîmbă , că va-l’i mîc cumata ! 
Și se- acățară , ore fratile a mel , dol’i șerchi , ca doauă lamñi , și foc și piră virsa dit gurile a lor , și cîndu apuca cu gura șarpile a amirălui-Gione , di șarpile a hil’ilui de- amiră , scutea cîte nă mutafe ; ma cîndu și- nhidzea dințl’i șarpile a hil’ilui de- amiră , făși di carne arupea ! Cu tută aestă , și- alantu era cîne di șarpe , țînea cu dințî di her . Și se- alumtară , și se- alumtară - cît i dzua di veară mare , dit apirită pîn tu-ascîpitata soarlui . 
Atumțea aduchi că γine nă avră di cîtră șarpile a lui . Lucru hărios , că l’i-u putu a șarpilui dușman . 
Amirălu-Gione nu-avu țe s- cama dzîcă și- l’i deade feata ! 
- Na-u , dzîse , și s- u-nchirdăsești ! 
Țe s- vă dzîc cama-nclo ? Al amiră , pri di nă parte îl’i viñe greu , că s- dispărța di duruta lui hil’e , ma de- altă parte îl’i viñe ghine , că-l’i află omlu ș- uidia . S- aștipta nîs - cari știe cît , și ma chicat dit steale nu vrea s- află . Feațiră numtă mare , și dzua alantă trapsiră de- aclo . Feata , tu fudzeare , nu-agrîși s- l’ea ș- puciclu cu apă-γie , să-l’i se- află pri cale tră bun , tră arău . 
Cîndu s- arpucheară di hoară , hil’ilu-aleptu îl’i dzîse a featil’ei țe cură tu mese , și că nîsă i dimîndată tră altu , tră hil’ilu di domnu mare ; ghine ma , feata - necă s- avdă nu vrea de- altu . 
- Cu tine mi- ncrună tată-ñiu , a ta va hiu , altu nu voi s- avdu ! 
Avdzî oarfănlu că s- toarnă cu bană și armase ciudusit , țe luγie , omlu aestu , ascapă d- iu nu te- aștepțî ! 
Agiumsiră la pălate - și- aclo , înveasta nu vrea s- iasă la vîrnu , nu vrea să zburască cu vîrnu , mași cu hil’ilu de- amiră țe o-aduse . Ș- era mușeată , lăita , - s- u sorghi tu cupă ! Oarfănlu , di oara țe u vidzu , acăță să -l doară buriclu ; nu -l țănea loclu . Vidzîndalui că feata nu-l’i greaște zbor , s- plîmse la amirălu și- l’i dzîse : 
- Tate , pînă vai băneadză cînile di soț , nveasta tut învirinată vai hibă , că ațel - cari ști țe-l’i dzîse tută calea și cari ști cum l’i-u șuță mintea . 
Tu oară feațe un semnu cu caplu amirălu , și cara sărgl’iră gil’eațl’i , - filii-filii lu scoasiră ! Atumțea înveasta iși s- veadă țe s- fațe . 
- Vedz , tate , dzîse oarfănlu , că ea - di nîs itie nu ișea ? Vedz tora cum iși ? 
Era hărios ghiftu-oarfănlu , că ascăpă di hil’ilu de- amiră . Nu și știa corbul ș- tihilailu țe -și lu-așteaptă și că - nîpoi suntu fărmațile ! 
Nveasta iși , ma tut nu zbura . Mași un grai gri : „ Adunaț-l’i cărnurle tu un sac și aduțeț-lu s- lu ved ninga nă oară , ș- apoia vai zburăscu . “ 
L’i-u feațiră chefea . Ea acăță di li-ndreapse părțîle a truplui , cathe parte tu loc-l’i și turnă dit pucic apă-γie . S- mină nă oară , s- mină doauă ori și tu a treia - na -ți -ul împrostu , γiu , cum mi videțî ș- cum vă vedu ! Armasiră tuț cu gura hăscată ș- cu ocl’il’i zgîrliț , di semnu țe vidzură ! 
- Greu somnu durñii ! gri gionile-aleptu ! 
- Nu ș- fu somnu , corbe , că -și tu moarte curată ! îl’i dzîse nveasta și l’i-aspuse cîte pățî . 
Atumțea l’i si dizligă limba di giurat și zburî hil’ilu de- amiră : 
- Amiră mare , amiră mare ! - nveață c- acși ș- acși easte lucurlu . Io hiu hil’ilu a tău . Aestu easte un oarfăn , ficior di ghiftu , ali mastorse din hoară , și- l loai soț pri cale . Ma , ea ș- ea țe-ñi giucă el calea . 
Și hil’ilu di amiră , anarga ș- mușat , li-mbăiră tute , ună cîte ună , - cum intră tu puț , cum lu-ncl’ise nuntru , cum îl’i lo semnul di la mă-sa , cum îl băgă să s- giură și să -s sprigiură că nu vai aspună că i hil’iu de amiră ... 
- De , tate , dzîse hil’ilu de- amiră , mi giurai s- mor și s- înγedz , ș- apoia s- aspun . Tora înγeai și nu hiu ligat di giurat , și aspun alihea curată . 
Ghiftu-oarfănlu acăță s- treambură și s- adară guvojdzî cu dințîl’i , di frică , chirutlu , cîndu vidzu ciudiea estă . 
Lu-acățară atumțea , îl ligară di patru cal’i aγri și , cîndu lă deadiră cîtă ună sti căpul’ie , făși-făși lu-arupsiră ! 
Atumțea amirălu dipuse di pri scamnu , băgă hil’i-su tu loclu a lui și , di harauă mare , pitricu di -și aduse ș- amirăroañea , și - doaule amirăril’i li feațiră ună . 
Eram ș- io aclo , și v- acumpărai a voauă cîte un brîn aroș di-mpăzare , ma cum mi turnam pri la Daucaț , sărghiră cîñl’i și gap-gap , s- me-arupă ! Nu-aveam cu țe s- mi apăr și , mi apărai cu brînlu . Gî - un cîne di brîn , gî ! alantu , ñi -l arăpură , taha s- țingă cîțăl’i a lor ! 
Ahîte ș- tute ! 
ANDRUȘLU ȘI ARAPLU 
Era ună oară ș- un chiro un ficior , cu numa Andrei . El , după țe si- nsură , s- duse tu xeane , tra s- acîzînsească . Ma , cum easte ponda di xeană - adzi s- amintă , mîne s- amintă , trîțea dzîlile ună cîte ună , s- fățea siptămîñi , siptămîñile s- fățea meși și meșl’i añi , și an cu an - se- adunară pasprădzăți de- añi în cap . După pasprădzăți de- añi vru ș- nîs , corbul , si s- toarnă acasă , tra să -și veadă niveasta-l’i , nividzută nă etă întreagă , și scunchil’i părințî . 
Cîndu trapse dit xeane , își feațe cruțea - s- lu-aducă Dumnidză ghine , și intră tu cărave . Haide-haide , agiumse căravea și s- apruche di mardzinea di hoara lor . Capidanlu di cărave gri s- iasă tuți oamiñil’i nafoară , că pînă aoațe plătiră . Ișiră tuți , iși și Andreilu . 
Lo calea cîtră acasă-l’i , hărinos că vru Dumnidză di agiumse sînătos si- și veadă părințîl’i și înveasta . Na , ună ș- ună , iu l’i-astal’ie calea un pondu de- Arap , lai ca tucenile , și- l’i dzîțe : 
- Țe-ñi dai si- ți aspun ună hăirlîtcă ? 
- Am ți si- ți dau ? dzîse Andreilu . 
- Ițe s- ai , ñi -l dai a ñia ? dzîse Araplu . 
- E ! ț -ul dau , dzîse Andreilu . 
- Cu sînătate , mul’earea -ți are ficior ! Tine nu știi , că tu fugă , o-alăsași greauă . 
Di-nă-oară , Andrei se- alăxi tu față , cum di -l pimse ațel-din-vale , di ș- deade zborlu si- l’i da ficiorlu ! Tut imna cîtră acasă , cu caplu spindzurat și s- minduia cum s- facă , cum s- adară , se- ascapă di Arap ? Îl’i tîcăni că la nîși , ca oamiñi oiari - vai aibă cîñi . „ Cîñili va me-ascapă “ - mindui nîs . Apoia-l’i dzîse Araplui : 
- Γinu acasă , s- lu l’eai . 
Nîs dinăinte , Araplu dinăpoi , agiumsiră tu avlie . Un Bal’iuca , cîne vecl’iu , picurărescu , cît îl vidzu , îl cunuscu ș- acăță s- da coada pri ningă nîs . Alanță cîñi s- loară după nîs . Araplu nu cutidză s- intră di poartă nuntru . 
Andreilu , cît vidzu hil’i-su , mare ș- mușeat , gione s- l’i-aspindzuri spala di gușe , îl’i gri a Araplui : 
- Γinu , Arape , γinu si l’eai ! 
- Adu -l aoațe , gri Araplu . 
Cît l’i-avdzîră boațea cîñil’i - ș- cara da di -l bagă năinte pri măratlu de- Arap , că s- vătămă și s- frîmse aest , pînă se- ascapă ! 
Nu tricu mult de- atumțea și , ună dzuă îșiră ficiorl’i di la școală , cu dascal’i , nafoară - tu vidreață , s- l’ea vimtu . Iși și ficiorlu al Andrei , cu numa Andruș . Acșițe l’i-dzîțea soțl’i a lui . 
Andrușlu , cum s- agiuca pri ningă amare , vidzu un peaște mușeat , cum nu-avea vidzută putes . Peaștile , tut pri ningă budza de- amare anuta , iu era apa cama puțînă . Andrușlu ș- adună cioarițl’i nîpoi în sus , intră tu apă și tut pusputea ș- mutrea s- lu-acață . Ghine ma peaștile era cîne : ația -ți părea că lu-acați , ația ț-ascăpa prit dzeadite . 
Va l’i-u dzîți , acăță s- murdzească și s- crească ația de- ația aumbrile . Dascalu l’i-adună ficiorl’i , si s- toarnă în hoară . Cîndu s- închisească , l’i-anumiră și- l’i scoate un cama-nghios . „ Cari lipseaște , cari lipseaște ? “ , „ Andrușlu lipseaște “ , gri un ficior . „ Na -l înclo , iu caftă s- acață pești “ . 
L’i-aurlă dascalu , că vai fugă , nîs îl’i dzîțe : 
- Ninga puțîn , voi ta s- acaț un peaște . 
Ficiorl’i fudziră și lu-alăsară . Peaștile , ună-și-ună țe vidzu că fudziră ficiorl’i , arsări dit apă și s- feațe om . Aestu și- era draclu γiu , carne ș- oase , cum mi vedzi și cum ti ved , cu coarnile trei pălñi mări ș- cu coada trei coți sălghită . Ficiorlu niți nu-avu chiro s- grească țiva . Fu arăchit di drac și dus tu pălatea lui di mesea di amare . Aestu și- era Araplu țe-l’i iși al Andrei în cale . 
Draclu avea un tată ș- ună mamă . Tu pălate avea ș- ună feată de- amiră , arăchită , mușeată ca soarle ș- bună cîtu s- dzîți . 
Ficiorlu fu adus tu udălu iu era și feata de- amiră . Nîs acăță s- plîngă , - pri di nă parte , cum s- facă aclo , - ș- pri di altă parte , îl’i păru puțîn ghine , că easte cu nă feată ahîntu mușeată . Lu întribă feata : 
- Țe plîndzi ? Nu vedzi , io feată hiu ș- nu plîngu , ș- tine gione aleptu , ș- verși lăcriñi ? 
Ficiorlu se- arușină , și- aștearse ocl’il’i , ș- gri : 
- Scumpă , cum s- nu plîngu ? Nu vedzi tu țe lăeață hiu ? 
- Lasă , nu -i țiva , că ti- nveți , cum mi- nvițai ș- io . 
Tăcu ș- ficiorlu . 
Drațl’i , tatăl , muma și hil’ilu avea sistima ahtare , că fudzea cathe seară , cîtu întunica . Acșițe și seara estă . Ma , năinte țe s- fugă , îl’i dzîsiră a ficiorlui : 
- Ea , mutrea-ncoa ! mîne tahina s- apiră nă aγită cu un arapune de- auă , că - si nu , si știi că nă mîșcătură ti fac ! Ti mîc ș- altă nu ! - grăi draclu auș . 
Cara fudziră , măratlu di ficior nîpoi îl loară lăcriñile cîtră înghios . Feata l’i-dzîse nîpoi : 
- Tră țe plîndzi di ț-aspardz ocl’il’i ? 
- Țe s- nu plîngu , mușata loclui , Araplu ñi-dzîse , ca s- nu aduțearim pînă mîne nă aγită c- un arapune , va s- mi mîcă , măratlu-ñi ! 
- E ! glare ! țe -ai ananghe ? , ea du -te la pap-aușlu ațel țe lucreadză aclo , tu mesea de- amare și strigă -l acșițe : „ O ! pap ! , pap ! , îñi dzîse hil’e-ta - mîne tahina s- apiră ună aγită cu auă , că si nu , va s- u mîcă Araplu ! “ 
Duse măratlu ficior și apărñi tra si strigă , cum lu-nviță feata . Paplu l’i-dzîse : „ Ghine ! , du -te , ș- mîne tahina va s- hibă aγita cu tută auă “ . 
Cîndu s- turnară tu-apirită drațl’i , își-aflară aγita cu- arapune de- auă . Li lo muma al Arap ș- li mîcă , țe si- l’i se- acață ! 
Alantă seară , cîndu vrea s- fugă ațeli treil’i c- un cicior , îl’i dzîsiră a ficiorlui : 
- Mîne tahina s- apiră nă pălate ma mare dicît a noastră , că si nu fure - ti mîcăm ! 
Ficiorlu intră nîpoi tu gailei ș- tu cripare . Ghine ma feata de- amiră ș- era acloțe ... Îl pitricu pale la paplu , si- l’i dzîcă : „ Pap , lai pap ! , mi pitricu hil’e-ta s- ță dzîc - se- apiră nă pălate pînă mîne , ma mare cu al Arap , că si nu - si știi că va s- u mîcă Araplu “ . 
- E , ghine , dzîse aușlu , du -te tine , ș- mîne tahina va s- hibă . 
Cîndu s- turnară ațel’i nîpoi , vidzură pălatea și s- ciudisiră . 
Ghine ma Araplu vrea s- l’i-află nă ñică acățătură al Andruș , și s- lu mîcă . Acșițe , seara , cîndu vrea s- fugă , îl’i dzîsiră : 
- Mîne s- apiră un arîu , tra s- treacă pri amare , că si nu - va s- ti mîcăm . 
Feata , cîndu avdzî dimîndata drațlor , țe mași dit capite di drați putea s- iasă nă greață ahtare , se- aspîre și- l’i dzîse a ficiorlui : 
- Ficior mușeat , ficior aleptu , tră frică easte aestu lucru ... , ma știi țe dzîc io ? Aide si fudzim , s- nă lom ocl’il’i de- aoațe și s- nă duțem tu hoara ta ! 
- S- fudzim , dzîse ficiorlu , ma u știi calea tine ? 
- Nu ț-u criparea , că Dumnidzău nu n- alasă s- chirim . 
Lo feata cheaptinle , cuneta cu untulemnu și γilia di γilcire și ș- loară perlu de- aclo . 
Tu-apirită , asună drațl’i la pălate , s- lă dișcl’idă , ma nu-are s- γină vîrnu ! S- arucă priste stizmă , mutrescu nuntru , udă di udă , - nu-are niți feată , niți ficior . 
Loară calea nîpoi și- l’i ved iu alăga . Si strimsiră ș- el’i tu-apală , tra s- l’i-agiungă . Vidzură feata cu ficiorlu , că vrea l’i-agiungi și vrea s- bagă mîna pri nîși , loară și arcară cheaptinle și s- feațe un munte mare și arîpos , că schin ningă schim acriștea , îndisaț ca dințîl’i di cheaptine . 
Nîpoi fudz feata cu ficiorlu , nîpoi strindzi -te draclu , crașt-crușt a schiñilor cu gura - ș- feațe cale , tricu muntile și isea pri nîși s- l’i-acață . 
Cari u vidzură zore , arcară și γilia di γilcire dupu nîși și cara s- feațe un munte archișiros , că vidzură ș- pățiră drațl’i pînă s- lu-alină . 
Feata cu ficiorlu avea loată loc multu , ma tut l’i-agiumse Araplu . Atumțea feata arcă ș- cuneta cu untulemnu . Di nă oară s- feațe nă baltă cu apă-arațe , cît nu ț-u încape mintea . 
Feata ș- ficiorlu s- feațiră păpchi și intrară tu apa țea dulțe , tra s- lă cheară torlu . 
Agiumsiră drațl’i și paplu , tatăl al Arap , acăță s- grească : 
Ah ! Nu erai tine 
Soare ș- luñină , 
țe te- aflăm tu-amare . 
te hrăneam cu ñare 
Ș- tora s- nă fudz dîn casă ? 
Feata ș- ficiorlu s- fățea că nu-avdu și striga ca broatiți : „ bac ! bac ! bac ! bac ! bac ! bac ! “ 
Apoia ahurhi ficiorlu al pap , Araplu , s- dzîcă : 
- Ah ! nu erai tine , țe te- aflăm tu-amare , te- adrăm tută tu fustăñi noauă ș- tute lucrile țe nî cîftași țî li feațim , ș- tora fudziși și n- alăsași ! 
Feata cu Andrușlu nîpoi : 
- Bac-bac-bac-bac ! bac-bac ! 
Tu coadă gri ș- muma -l Arap : 
- Nu erai tine , durută , țe te- ascăpăm dit amare , care ti criscum , țî li feațim tute chehle ș- tora fudziși di n- alăsași ? 
- Bac-bac-bac ! bac-bac-bac ! strigară năpoi feata cu ficiorlu . 
Atumțea s- turnă și blăstimă muma draclui și dzîse : 
- Muma-l’i cara va -l bașe , ațel niveasta și ș- agărșească ! 
Ș- tru oară cîntară cucoțl’i și- și frîmsiră zverca drațl’i . Ișiră ș- feata cu ficiorlu si s- ducă acasă la Andrușlu . Calea , feata-l’i dzîse : 
- Avdzîși țe dzîse drăcoañea ! Mutrea ghine s- nu te- alași s- ti bașe mă-ta , și , care s- va . si- l’i dzîți că hii surat . 
- Ghine , dzîse ficiorlu . 
Nîs o-alăsă înveasta-l’i tu nă călivă , tu munte , că l’i-era arșine - feată de- amiră , s- o-aducă cu strañe arupte în hoară , că lă se- arupsiră di cît feațiră pri cale . 
Duse ficiorlu acasă singur , s- l’i facă nă păreacl’e di strañe . 
Nîs , cum ș- avea dată zborlu , nu se- alăsă s- lu bașe mă-sa : 
- Mamo , nu mi bașe , că-ñi him surat . 
Mă-sa , ca mumă , durea să -l bașe , că nu -l avea vidzută di multu , ș- tora îl’i γinea ca dit lumea alantă ! Ghine ma tut nu -l bășe atumțea . 
Cîtră ñeadză-nopțî , cîndu ficiorlu l’i-cuțea somnu greu , mă-sa duse tra si- l veadă . Cîndu -l vidzu asudat di apustusit ți era , că imnă măratluși cari-știe cît , lu-aștearse de- asudoare și- l bășe di harauă . Ficiorlu nu-aduchi țiva . Tu-apirită si sculă , si lă și se- aspilă ghine-mușeat și se- alină pri un pat , tra si șadă . 
Lu-ntribă mă-sa : 
- Hil’iu , spuneai aeri că hii surat , - cîndu va s- o aduț niveasta-ț la părințî ? 
Andrușlu avea agărșită dip di cap , di cum îl bîșe mă-sa și dzîse : 
- Cari niveastă ? 
- Ațea de- aeri , țe-ñi dzîțeai ! 
- Hii arîsă , mumă , io nu him surat . 
Atumțea muma -l băgă di cale și lu-arăvuñisi cu nă feată din hoară , și alantă mărata ș- aștipta tu munte , si s- ducă s- u l’ea . 
Viñe oara s- facă numta . Cîndu , na ! aclo iu să si- ncrună , doi pilisteri , pitricuț de feata alantă , viñiră și șidzură unlu pri caplu al gambro ș- alantu pri caplu ali-nveaste . Ațel di pri caplu ali-nveaste acăță s- cîntă și s- dzîcă : 
- Nu erai tine , gione-aleptu , ți te ascîpai dit mîñile al Arap , cu ahîte murafeți țe feciu ? Nu erai tine țe-ñi dzățeai și țe-ñi giurai că - s- mori , s- cheri , di mine nu va ti disparțî , și tora vrei s- ti- ncruñi cu altă ? 
Atumțea Andrușlu pimse înclo niveasta-l’i , s- disfeațe di ea și dzîse : 
- Io him surat , io him surat ! Fudziți , țe vreți - s- mi- ncrunați cu altă ? 
Apoia duse Andrușlu la înveasta lui di la munte , ș- u aduse acasă și u lo-nveastă . 
Eram ș- io aclo , ñi-deadiră nîscînte pișcheșe s- v- aduc , ma cum trițeam pri ningă nă baltă , broatițl’i feațiră „ bac-bac-bac ! “ , și a ñia-ñi si păru că fac Turțl’i „ brac ! brac ! brac ! “ - și me-aspăreai , le- alăsai și fudzii ! ... 
CAPRA I LUȚEAFIRLE ? 
Ș- era țe nu -și era . 
Era ună oară un vășil’e multu avut . Averea lui loc iu si- u bagă nu-avea . Tute bunile di la Dumnidză le- avea . Țe nu-avea , - era fumeal’ie . Acși vru Dumnidză , s- nu-alasă om fără penură tu inimă . 
Măratlu di vășil’e , cîndu videa cum añil’i trec și si arucutescu și cîndu minduia că cu añil’i cioara omlui se- adună ația de- ația ș- ca mîne va-l’i da dol’i a preftului , loclu nu lu-acăța . Nu-l’i era a lui că vreai moară - că vîr nu-ascapă di moarte - , ma l’i-era că-l’i se- astindze casa și că nu alasă hil’iu si- l’i poartă numa și s- l’i-afumă ugiaclu . 
Și acăță măratlu di vășil’e si si încl’ină la Dumnidză și s- lu părăcălsească : 
- Dă-ñi , Doamne și- a- ñia un suflit , și a s- hibă ș- capră ! 
Dumnidză îl’i deade ună feată , ma cu chiale di capră . 
Vășil’elu nu dzîse că nu u va ! U-aștiptă cu inima dișcl’isă , îl’i băgă ună mul’iare s- u mutrească - și- u vrea și- u mutrea ca nă feată . Trimbura tră capră cama multu di tră tute lucrile țe-l’i avea dată Dumnidză . 
Ma aestă nu -și era capră . Mași dzua , cît țînea chialea di capră pi nîsă , părea capră . Seara , cîndu s- dizviștea , era mușata ca nă dzînă , ma mușată di Fața-Loclui ! 
Cari-ști cum , - că părămithlu a mel easte șcurtu - , u vidzu un gione aleptu și- l’i cădzu tu inimă . Nu mîca , nu bea , nu durñia , fără s- nu hibă cu mintea la nîsă . 
Cara-l’i viñe oară tră însurare a hiilui di amiră - că hil’iu di-amiră își era aleptul gione - , acățară so-l’i aducă feate di vășil’iadz , di amiradz , di domñi mări , mușeate , cu tute hărle ; ma hiilu di-amiră dzîțea că vîră nu l’i-u l’ia ocl’iul . 
Cari tricură și s- urdinară cari-ști cîte feate di nicuchiri , cari-ști cîte mușate , și- a tutlor lă deade cu ciorlu , îl’i dzîțe tată-su : 
- Ma , țe -i aestă di tine , hil’iu ! Ahîte feate , ună nu te- arăseaște ? Țe soe ? Aeste sunt featile , încl’ide ocl’il’i și- aleadze ună , că nu va u dimîndăm la fabrică tră tine . 
- Tată , gri ficiorlu , feata -i aleaptă , ma ñi-easte s- nu frîndzi coaste și nu vai vrei si- u-adari . 
- Și- ună poarcă , hil’iu , se- aledzi , tine vai bănedz cu nîsă , nu io ! Ca tată , voi s- ti ved prucupsit și voi s- ță dișcl’id ocl’il’i ; ma fă cum ti tal’ie caplu . 
Atumțea acăță s- da numirli hiilu și dzîse ca cu giumitate di boațe : 
- Tată , vrearea mea , tut sivdălu a mel lu-arcai pri capra al vășil’e ! 
Amirălu , canda cădzu casa di -l apitrusi . Cu curșumea s- lu-agudeai , sîndze nu-l’i cura . 
- Mărat hil’iu ! di ahînte feate ca icoane , di ahînte mușate ca steale , capra te- aflași s- vrei ? Ma vrei s- ñi lăești inima , s- nu-ñi arîdă budza și- a- ñia ? Ț-u băgași s- mi îngrochi cu dzîle ? Ia grea ? 
Țe s- grească gionile aleptu ? U ligă , ca γumarlu pri punte , i că-l’i da capra înveastă , i că s- vatămă . 
Amirălu , unu ș- tut și- avea . Ațel feată , ațel ficior . S- minduiaște : Și- ună greauă , și- alantă cama laie ! Ș- năinte arîu , ș- năpoi furtună . Țe s- facă , țe s- adară ? Ncl’ise ocl’il’i și- l’i deade izine se- adară cum va ! 
Numtă - s- v- arîd - nu adrară . Tră numtă ș- tră gioc l’i-era al amiră ? U loară seara cu un preftu și- u încrunară ca laile a li laie ! Ca di moarte , nu ca di numtă . 
Țe-că ! Hiilu di-amiră își știa nîs că pîn tu mardzinea loclui s- ti duți , cît veade albul soare , feată ma mușată nu are . Seara și- u-alipida chealea di capră și- ț loa ocl’il’i , țî-l’i pîñisea di înγilicire țe-l’i fățea fața . 
Nă dzuă l’i-acl’imară di la altu amiră la nuntă . Dusiră tuț , ma capra cum si- u l’ia , tr-arșine ? U-alăsară acasă . Aestă , cara fudziră tuț , își scoate chealea di capră , aprinde un per di căprina di cheale și cum dzîțe : 
„ La numtă s- me-aflu ! “ - 
aclo se- află ! 
Tută lumea nu -și loa ocl’il’i di pri nîsă . Tuț s- ñira cari easte ațea feată , cari e ațea feată ! Si u videai nă oară , tu bană-ț nu u-agîrșeai ! Ahîntă aleaptă , ahîntă mușată și- era mărata . 
N- coadă , soacră-sa nu putu se- aravdă , că u-arupsiră lacriñile , și- l’i dzîse a hil’i-sui : 
- De ! hil’iu ! S- nu-ț băgai lăile cu capra , aestă feată vrea-ț adar . 
- Tați , mumă , că nîsă -i niveasta mea , îl’i ciuciră hiilu tu ureacl’e . 
- Cum nîsă , hil’iu ? Ațea nu -și fu capră ? 
- Nveață , mumă , că nîsă -i niveasta mea . Cîndu își scoate chealea di capră , cum u vedz - acșițe easte ; ma s- nu-aspuñi a vîrnui , macă nă vrei ! 
Muma , ca mumă : taha mutri s- lă facă un ghine , nă buneață ; Și fuga - s- fură di la numtă și s- duțe acasă . Mutreaște , guzgunipseaște și află chealea . U l’ia și- u-arucă tu un cireap arsu di noauă ori - și- u feațe scrum . 
Capra , din cor iu giuca , l’i-añiurdzi scrum și diunăoară ahuleaște perlu și azboairă , zghilinda : 
- Lele-ñi cheale , lele-ñi cheale ! 
Agiumse acasă , ma țe se- află ! Chealea și- era scrum . Nîsă plîmse , plîmse și - ahulinda perlu di căprină , s- mută , s- mută tu nior , pînă -și agiumse tu steale . De- atumțea și- armase la Dumnidză și luñineadză cathe seară . S- cunoaște di alante steale , că -i cama mare . Ea easte luțeafirle-di-seară . 
Bărbatu-su , cara s- turnă după nîsă și u vidzu cum plîndze și cum zghileaște di ț-arupea inima , mutri si- u-mbună , ma ți u vrei ! Tu mutarea l’ei tu vimtu , se- acăță di poale-l’i si- u țînă - și cu nîsă s- mută și el la țer . Și cara agiumse -n sus , în sus , nu putut s- dănisească cama multu și cădzu-nghios di țer și s- feațe luțeafirle-di-dimineață . 
Ș- cathe dimneață cu de- aγia pot si s- veadă . 
PICURARLU FAPTU ZMEU 
Părămithlu dzîțe că tu munțîl’i a noștri , - nîscînț dzîc că aestu lucru si- are faptă ninga balta dintră munțîl’i Vasilița ( Avdhela ) , Zmoclu ( Samarina ) Și Gramuste ; alțî că se- are faptă ninga balta di pri muntile Peristera ( Bitule ) , - eara doi picurari fărtaț cari păștea oile dadun . Trițea bană amirărească pri dzeñili aiștor munț mușaț , că ună lume-ntreagă-l’i zilipsea . 
Ună dzuă , cînd șidea teși sun aumbrata faglui ațilui di-aclo , țe s- lă veadă ocl’il’i ? Doi zmei , gioñi ș- mușaț , se- avea acățată la gioc cu topile di neauă . Unlu băga seu tu topile di neauă țe-adra și- aruca cu nîse se- agudeasc pri-alantu cari dișcl’idea gura ș- li-ngl’ita ; alantu băga sare tu topile a lui și le- aruca și nîs ațilui di-ntîñiu cari ș- nîs li-ngl’ita . 
Se- alumtară ași di dimneața pînă cătră seară , cîndu zmeulu țe-avea îngl’itată topile cu sare , cripă diunăoară , iar alantu țe avea îngl’itată ațeale cu seu , nu pățî țiva . 
Picurarl’i a noștri mutrea mași , di-aclo iu șidea , și aștipta s- veadă ca țe va s- cură după aestă . 
Zmeulu cari armase γiu , se- apruche di-ațel mortul , l’i scoase dit cheptu inima ș- hicatile , li hipse tu ună sulă ș- li băgă si s- frigă . Dipreapoia acl’imă fărtațl’i picurari și- l’i dzîse : 
- Eu lipseaște s- mi duc niheamă , că am lucru pînă tu un loc ; tine si stau auațe și s- ñi-avegl’i friptal’ilu , s- nu -l mîcă vîrnă zlape . Ma mutrea ghine s- nu ti pingă picatlu si badzi în gură vîrnă cumătice , că diunăoară vai armîñi mortu tu loc . 
Și dzicîndalui aesti , s- duse . 
Picurarlu a nostru , puil’iu di aslan țe era , șidzu cît șidzu di avigl’e friptal’ilu , ma tut șuțîndalui sula , îl’i viñe ună añiurizmă ahît gustoasă , că nu putu se- aravdă și- și dzîse : „ Va s- mîc și eu ună bucată ñică-ñică di tot ; nu vai mor tră ahîntu puțîn lucru “ . Ș- cum dzîse , feațe . Băgă -n gură ună cumătice di inimă și ună di hicat și , fără s- li-ameastică , li-ngl’ită . Cîndu , țe si- aduchească ? Canda-l’i se- aprease cheptul di foc ; sîndzile l’i-alîga și- l’i clucutea pritu vine , canda îl’i hirbea la ună piră neastimtă ; brațîle ahînt multu l- i si- nvîrtoșară , că zmuldzea din loc mușatile fidane , canda era hire di prași ; cu un zbor , aducea ahîntă mare virtute tu truplu a lui , că părea că easte ma multu di cît om . Atumțea aduchi că aestă ciudie u-avea faptă mași friptal’ilu țe-avea mîcată , și dintr- aestă , îngl’ită și bucata țe avea armasă . 
După țe-ngl’ită și- aestă bucată , ahîntă multă virtute băgă picurarlu a nostru , că nu lu încăpea loclu ; bizbil’ile și șcarpile l’i si părea că suntu niște șombure ; chiñil’i ațel’i cama analțîl’i l’i culca împade , canda se- agiuca cu surțeale , și cîndu imna , s- cutrimbura și se- ahundusea loclu pri iu călca cu ciciorlu ! 
Trîși cătră seară , multu amînat , s- turnă și zmeulu și- și caftă friptal’ilu , ma ș- picurarlu a nostru , cari avea di doauă ori virtute , di om și di zmeu - dintr- ațea că avea mîcată inima și hicatele a mortului , - lu-acăță și pri aestu și- l vîtîmă . Ma napoi , lo calea cătră stane . Cîndu agiumse aua , află soțlu alantu cama ñiclu că muldzea oile ; îl sculă di pri scîmniciu și- l’i lo loclu ca s- mulgă nîs oile . Ma țe s- vedz ? Nu-apuca si stringă dzeadzitle nihiamă și- armînea cu udzîrle a oilor tu mînă . Cîndu vidzu aestă ciudie fărtată-su , ațel cama ñiclu , l’i dzîse : 
- Alasă , tine fărtate , oile astă-seară , că va li mulgu eu . 
Și s- băgă năpoi s- li mulgă . 
Tricură nîscînte dzîle di la aestă , cîndu fărtatlu ațel marle acl’imă pri-ațel ñiclu și- l’i dzîse : 
- O lai fărtate ! Duchescu că nu va s- pot si bînedz cama multu cu tine . Nîscînte ori îñi γine un dor mare s- mi- aruc tu baltă . Ditr-ațea , țe fu scriată , si s- facă : eu va s- mi aruc tu apă , ș- tine - cara s- țî si facă dor s- mi vedz și si zburîm , l’ia fluiara aestă și bate , și atumțea eu va s- es din apă ca s- nă videm . Ma , pri caplu a tău și a tutulor di-acasă , si nu aspuñi a vîrnui , că - si știi că nu va mi vedz altă oară . 
Dzîse și se- arucă diunăoară -n baltă , și fărtatlu ațel ñiclu armase singur . 
Cîndu s- turnă în hoară , lu întribară tuț - di tute părțîle , țe-l’i pîțî soțlu ; ma a vîrnui nu-l’i aspuse . Cama tru mardzine , înduplicat di lăcriñile a mamîl’ei a fărtatlui , u lo cu nîs tu munte și u-aduse ningă baltă ; înțipu dipreapoia s- cîntă cu fluiara . Diunăoară s- mintiră apile și ditru nolgiclu a baltîl’ei iși fărtatlu ațel marle cari , cîndu își vidzu mă-sa , l’i dzîse ațlui ñiclui : 
- Nu ti țînuși di zbor ; si știi că di-aua ș- nîinte nu va mi vedz . 
Zmeulu - că ași va-l’i dzîțem - , era isusit în hoară cu ună feată , soră di noauă fraț . Cîndu avdzîră aești că gionile s- feațe zmeu ică stihio , u-adusiră feata și- u isusiră cu un altu . 
Era dzua di numtă . Trîși atumțea cîndu giuca feata -n caplu a corlui , diunăoară zmeulu aripidineadză ca sfulgul , căvală pri un nior , di pri muntile iu era - Zmolcul , i Peristera - u l’ia feata și- u-aduțe la pălatea lui din lac ( dit baltă ) . 
Frațl’i a featil’ei , niputîndalui se- aravdă ună ahîntă mare arșine , se- alinară pri munte și- ahurhiră s- facă un avlachiu , ca si seacă laclu , si s- bată cu zmeulu și si- l’i l’ea feata . Ma -n cot . Cît lucra dzua tută noaul’i fraț , noaptea zmeulu umplea cu ună mînă . 
Ași azi , ași mîne , pînă cîndu zmeulu si năiri ună-oară și- l’i dzîse a featil’ei : 
- Avdzî , lea tine , ca vai di frațl’i a tăi , cara s- es nafoară ; vîrnu nu vai armînă γiu . 
Feata , cu zbor dulțe , l’i dzîse : 
- Cățe s- l’i vațîñi ? Astupă-lă cama ghine avlachilu cu vîrnă șcarpă și si s- ducă ună-oară . 
Și ași feațe zmeulu ; dizlichi ună șcarpă dintru coasta muntilui și- u-arucă aua iu u vedz ; iară frațl’i a featil’ei , vidzîndalui că cu zmeil’i nu se- alumtă , dipusiră în hoară-lă . 
Picurarlu faptu zmeu - ș- pînă -n dzua di asîndz easti -l tu balta iu s- băgă . 
UNĂ MUȘEATĂ ENUMERAȚIE 
Un bramin , ședzundu di inante a ușil’ii a lui , l’i γine un indian , care fețea negoțitorie - și cu ațel’i di afoară multe lori și dări avea . 
- Auș bun - fațe el - eu escu foarte înverinatu tră răulu care , multe ori , bunlu di tru mine neacă . Eu eram un negoțitor bun și rău ; cu puțînă înțipui , ma - cu lucrarea și inprapa , me feciu avut . Ma , cu avearea intră și căștiga în casa a mea , și cama mare căștigă am tră buna sumeñe a mea , cari nu se cunpară ne cu aurul di Orixa , ne di altă parte di amare . Brama și Vișenu și tuț dumnizaț suntu martiria a mea - că escu cu bună minduire și că voi si hiu canțido îndreptu și bun . Zi-ñi , dicara , fratile a meu , cum este aista , ți nescante ori - tru ună oară escu bun și rău , și tru ună zuă - γinγiț ori bun și γinγiț ori rău ? 
Aeri dimineață vine un dișcl’is om , di fara a mea , la mine , cari era cu mul’ere și fumel’e , ma cari era pre ruzină , - vine la mine și căftă ajutor . Cara vidzui ñila , l’i ajutai ; aista me unplu di bucurie și ñi fețe bună inimă . 
După ună oară , ñi ajunse darea tru știre di Madra - că un englez me arîse cu ună mare partie . Lu blăstemai , cu tut ațea ți era și frate-ñiu , și după puțînă oară - agudescu un serv , fără si- ñi stipsească vărtos . 
Pre ningă seara , mi duș cu fumel’ea a mea , preimnare , și cara ședzui sub salți , înțipură ficiorl’i a mei si se joacă pre varigă di mine , luna nă brea cu față bucuroasă , aista me znuia . Ația aflăm un duspul’eat om , lu loi în casa a mea , si lu ospețu ca un oaspe . Aclo iu sburam di ună și di altă , vine grailu și di englezlu ațel rău , di Madra , ți me arîse . Atumțea înțipui , cu mare niraire și asplindere , si înjur tuț englezl’i - e oaspile a meu era singuru englez , aista u știam eu vărtos ghine ! Eu lu vedeam cum țănea lacriñle , că nu cutidza țiva si- ñi zică . Aiste lacriñi ștearsiră tute bunile ți l’i aveam faptă . Ma - noaptea , iu eram apusu , me bătea sumeñea tră graiurile ți- l’i grii , și az ’ dimaneață lu miscui ahtîntu , cît fudzi vărtos contentu . 
Zi-ñi tora , bun auș , - escu eu bun i rău om ? Ți plase di spirturi suntu ațel’i ți se bat tru cheptul a meu ? Ți este ațea ți me fațe astazu si așteptu ițido ți e bună , e mîne iară si nu-ñi le va inima ? 
Braminlu arîse di tru inimă și- l’i dzîse : 
- Γino mîne la mine iară , di în zare , tra si țe dau respusul , ți va si- ñi discopiră Brama . 
Indianlu fudzi , și tută noaptea nu îș încl’ise ocl’il’i . Alantă demaneață vine el napoi , și află aușlu di inante a ușil’ii a lui , și varigă di el - multe căține apuse și aduncoase , unplute cu apă limpidă . Ma , pre fundu a carețido cățin era arină , lut și alte multe lături . 
- Vedz aiste vase - dzîse venitlui - , apa este limpidă , fața a soarelui laγiceaște tru ea . Ași se laγiceaște și Domnidză tru sufletile oaminlor . Ma , cando γine verună furtună ică mintescu eu apa cu vearga aista , tr’oară se scoală arina în sus și se cuturbură . După puțînă oară - se așade arina pre fundu și - limpideața di mai inante γine iară . Ași și cu pățîrle a noastre . Vegl’e -te si nu dzîț tră verun om - ne bun , ne rău . Îndreptul om este bun , este ațel ți este pre laeț dat , este rău . Carețido om poartă tru fundamendul a inimil’i a lui ună necurată mintitură , și pîn ’ atunțea șade înforticată tru fundamendu , pîn si nu u mintească verună furtună . S- este , ești martirie a unui lucru mare , - bucură -te , ma nu lipseaște , tr-ațea , si te minduiești că făcătorlu este canțido om mare . Cando vedz vreun rău - înveară -te , ma nu blastimă , că ațel ți lu fețe este și singuru minduit , și poate si hibă că după puțină oară va si facă țiva bun și mare lucru . Fortunatu - ațel ți înveță si avuzească catreglu a lui tru herbirea amaril’ei ! Du -te și u înveață , că aistă herbire a amaril’ei γine tutulor preste cap . 
Atunțea înălță indianlu ocl’il’i a lui , întristat , în sus , și dzîțe : 
- Informă -ne tru aistă , tra si nu intră verună oară sufletlu a meu tru arucată price . 
- Lucurlu și misurlu - fațe braminlu - , țî da sanitate , și tru un sanitos trup este și sanitos suflet , care a carețido rău forte juneaște șade contra . Altă ma multu nu pot si te învețu , ma - ună bună și cu minte consilie va si țe dau . Omlu are un trop tru vărtutea a lui , ți si poată a multor furtuni si easă di în cale , care scutură isostasea a sufletului a lui , și arina di tru fundamentu în sus si u scoală . Tu ai ahtîntu , cît te lipseaște . Du -te în hoară , că aratolu este ma bun dicît citateanlu . Acațe trec zilile încetu pre ună plase , avae curată da și minte însirinată , neți un interes di afoară nu țe aduțe dămă , neți ună agudire nu are ahîntă anacară , ți si poată si te arake încetlu și rupaslu a sufletlui , tu te bucuri cu luγurii bagatele , ca ficiorl’i ațel’i ñiț , și ești felicit ca ficiorl’i . 
După aiste graiuri , indianlu șî lo calea și fețe di cum lu înviță braminlu , și cu aistu tropu și trecu γiața cu dulțe rupa , fața a Domnidzălui se leγicea tru sufletlu a lui , ca și a soarelui tru apă limpidă . 
BATEREA A SUMENIL’EI 
Un mastor , băgat di mul’ere-sa , își lăsă masturlichea , si se facă negoțitor . După nescînți añi , se înbuguță vărtos , și - aistă păru forte ghine a mul’eri-sai , și ună zămane tut ma l’i se duțea înbar . 
Cara lănzidzi omlu tră moarte , mul’ere-sa l’i dedea consilie si facă testament și si u aibă tru minte ma multu di tuț alanțî . 
Așițe , cl’eamă lăndzitlu scriitorlu a citatil’ei , si l’i facă testamenta , și cara scrie nescînte - l’i dzîse : 
- Eu voi ți truplu si se da a loclui , di țe se plăsă , e sufletlu si se da tru mîñle a draclui - că a lui este ! 
Avdzîndu aiste , scriitorlu cihtîsi , și - di frică , tremura , și nu vrundu si scrie ma încolo , lăndzitlu - apresu di niraire , năpoi fațe : 
- Nu mași sufletlu a meu va si l’ea drațl’i , ma și a mul’ere-me , a fumel’ilor a meor , și a preftului a meui . Sufletul a meu , că - cu neîndreptate arichii luγuria altui , și u țănui ; a mul’ere-me că ea me băga pre aistă ; a fumel’ilor că - vrundalui si l’i înbuguțescu , tră el’i feciu ahînte neîndreptăți ; a preftului a meu , că - călcîndalui demîndăciuñile , me l’erta - și vreun-oară nu me înjura , ne me înveța . 
DI CUM FAȚE OMLU AFLĂ 
Trei furi acățară un negoțitor , care avea mulțî piguñi cu el , și cara l’i loară , șî l’i înpărțîră ñiză el’i . Ma - cara nu avea mîncată dao zile țiva , l’i lo mare foame , și neți unu nu vrea si se ducă în țitate - si cunpără tră mîncare . Ași , arucară șcurta , că care si se ducă . Și cara cădzu pre cama ñiclu , tr-oară șî lo calea . 
Aco iu imna , l’i cade în cor aistă minduire : „ Hute , me , tu ai mași a treia parte di ți lom . Nu era multu ma ghine si aveai și alante dao părță ? “ 
Cu aistă minduire , l’ea di arucă fărmac tru ghelă . 
Pînă era aistu în țitate , și alanțî doi , în pădure , șî sbureră si vatămă soțlu cando si se toarnă și se- și înparță partea a lui ñiză el’i . 
Cara vine aist cu ghelile înfărmăcate , lu aputrusiră alanțî doi , și care lu omuriră - așterară measa și ședzură si mîncă cu pache , ma , după jumitate di sate era și el’i tru lumea alantă . 
REU CRESCUTU FICIORLU 
Ună doamnă mintimenă avea un hil’iu , și ahîntu l’i era frică si nu lînzidzască , cît nu mași ea , ma și tuț di în casă nu cutidza si l’i aspargă volta . Ficiorlu , di mare lăsare pre volta a lui , vine di se fețe un ñic tyran , truba di rău cando nu-l’i se fețea chefea . Barbatlu a doamnil’ii , fara , oaspițl’i l’i dzîțea că nu fațe ghine cu ficiorlu , și că ași va si lu cheardă . Ma , tute încot ! 
Ună dzuă , aclo iu ședea tru oda a l’ei , avdzî că plăndze hil’i-su tru ubor , care di trubatu ți era - și zgîrma fața că un huzmichear nu l’i dedea ună luγurie ți căfta . 
- Ți grobianu ești , fațe doamna cîtră huzmichear , că nu l’i dai luγuria ți caftă ; tr-oară si lu asculți ! 
- Pre pîne , doamnă , dzîse huzmichearlu , las si- l’i creapă caplu pînă mîne , și - năpoi nu va si u aibă ! 
Pre aiste graiuri se demonipseaște doamna , și - trecundu pre tu oda iu era barbatu-su cu nescînți oaspiț , lu roagă si γină după ea și si aznească un ahtare nerușinos huzmichear , ți sta contra a doamnă-sai . Maritlu , care fețea ahtîntu volta a mul’eri-sai , cît ea a hil’i-sui , se duțe după ea , sculîndu numerl’i , e oaspițl’i stătură pre firidă , si veadă tră care era disputația . 
- A lai , dzîse domnulu a huzmichearlui , cum cutidzași tu si stai contra a doamnă-tai ? Cătră țe nu dideși a ficiorlui ațea ți caftă ? 
- Doamne , fațe huzmichearlu , las s- l’i da doamna , s- este că poate . Are jumitate di oară ți vidzu luna tru covă , și caftă si l’i-u dau . 
Avdzîndalui aiste graiuri , domnulu și oaspițl’i nu putură si se țănă di arîdere , și doamna - cu tut ațea ți era niraită , nu putu si nu arîdă ; di apoia ahtîntu se rușină , cît vine di se îndrepse - și di nebun și lai ți era hil’i-su , lu fețe ahtare , ți te loa bucuria si lu vedz ! Multe mumîni las s- l’ea di aistă învețu . 
ȘTIREA SCAPĂ DI MOARTE 
Dionysiul-tyranul ieși unoară în piață . Și cara trecu tute bolțile , vidzundu ñiză alante și un filosof care ședea tru ună boltă , lu întribă : - Tu ți vindz ? E filosoflu respuse : - Eu vindu învețlu . - Cît lu dai ? - lu întreabă Dionysiul . - șase sute di forinte , fațe filosoflu . 
Cara l’i plăti , Dionysiul căftă si- l’i lu da , învețlu . Pre aistă , l’i dzîțe filosoflu : Quid quid agis , prudenter agas et respice finem ! Ațea e : Ițido ți faț , fă -o cu minte și minduia țe scolusmă are ! 
Aiste graiuri intrară la Dionysiul tru zacon , di le dzîțea tut di unu - că le cunpără scunpe . 
Se agudi unoară , tră mare tyrania și neîndreptatea a lui , si șî sburască născînțî si lu omoară - și băgară si facă aistă vătămare barberlu , cando si lu sursească - si- l’i tal’e grumadzlu . 
Cara vine barberlu si lu sursească , l’i dzîțe Dionysiul graiurî ți cunpără , di care el ahțîntu se aspăre , cîtu - di tremurare , nu putea si țănă surafea , ma l’i cădzu di tru măni . El șî mindui că l’i dzîse engastenu graiurî , Dionysiul , și canda știa minduirea și sburirea ți șî avea faptă , - îl’i spune tute cum șî băgară tru minte . 
Atunțea vidzu Dionysiul că nu e scunp învețlu ți cunpără , că l’i scăpă bana . 
DI SCL’INCIUREAȚA A PĂRINTELUI , ARĂMĂNE HIL’ILU BOU 
Învețatlu și cu mare numă , Aristip , forte ghine plăti unoară un scl’inciu și glaru părinte , cando aistu lu întribă - cîtu vrea si caftă si facă hil’i-su învețatu . - Pre aist , dzîțe Aristiplu , ținte sute di taleri ! Părintele l’i fațe : - Tră ahtînțî piguni pot si cunpăr un bou ! Și Aristiplu l’i respune : - Du -te di cunpără , - diapoi va si ai doi ! 
UNĂ NOAPTE CU FURL’I 
Di Avdehlă pînă Băiasă , s- hibă ca trei ori cale cu cioarile . Calea dintră aesti doauă hori armânești easte strimtă , chitroasă și- aripidinoasă , ca tute căl’iurile dit munțîl’i a Pindului . Ghini ma și calea aestă și- are mușitețle a l’ei , și- ț dișteaptă aduțiri aminte-mpline di lucri fuviroase . 
Nai cama mușeatlu lucru țe poț si- l vedz i s- lu avdzî tu-aestă cale easte șuiratlu furescu a frundzilor , avra pădurilor di chiñi , - că de- avarliga omlu nu veade dicît mași păduri - iar ațea țe ti fați ca s- ti treacă hiri-hiri tu tut truplu , easte că tut te- aștepțî s- vedz ișinda dit gîbjei i di după arburi vîrnă bluchi di furi , șuirîndalui , cîntîndalui , cîntițe furești . 
Iuva nu se- au avdzîtă ma mulțî furi ca tu munțîli a Pindului , și iuva nu se- au faptă ma multe furlichi ca tu calea di Avdhelă pînă Băiasă . Aeri , bunăoară , lumea zbura că fură dispul’eaț ațel’i țe γinea dit xeane , aualtari - că acățară calea a cîrvăñilor , cama nîinte că fură aflaț morțî ahîț oamiñi ; ași că nu -i siptămînă di la Dumnidzău ca pădurile s- nu-ascundă cîte un mistiriu . 
Calea di Avdhelă pînă Băiasă u cunoscu multu ghine , că u am faptă multi ori , și singur ș- cu soț , și- ncalar și cu cioarile , și dzua și noaptea . 
Meslu di stavru , anlu 1901 . Vimtul suflă cu puteare , frundzîle cad cîti ună , galbine și mîrînγipsite . Pri golnile di munț , niori murdz și misu-aroși , țe luțescu ca niște pălăț vecl’i . Pri dzeñi , cîte ună cupie di oi , cu picuraril’i dînîpoi , iar cîñil’i mări ș- lînoși nîinte , - fuviroșl’i cîñi dit munțîl’i a Pindului . Area se- avdza cîti un șuirat di puil’iu , ș- ninga ma area cîti ună flueară jiloasă di picurar . Oamiñil’i arîiră , toamna intră tu păduri . 
Fudzim amînat di Băiasă și nu puteam se- agiundzem Avdhelă dicît noaptea . Eram trei inși ș- tuț cu chefi . Soțl’i a mei s- cunușteau cu furil’i , erau ună cu- ațel’i di -a noaptil’ei ;   ași că nu-aveam vîrnă minduire fricoasă . 
- Țe mușeat ascapită soarle ! gri Mitri al Curti , mutrindalui cătră muntile Vasilița și- ascîpirăndalui cu mînearlu ca se- aprindă țigarea-l’i . 
- Nu s- fați cama mușeat ! l’i-u toarnă Nasta . 
Mușiteața aiștei seri - nu suntu graie ca si- u scrie . Soarile ascîpita aroș , apres că ună topă di cileche scoasă dit pira di foc , făcîndalui ca cîrciliurle a munțîlor și a pădurilor ligănate di vimtu s- hibă aroșe ca mirgeanea . Agalea-galea soarile se- alăsă didinde și luna întreagă și albă acăță s- da cap . 
Nasta ahurhi un cîntic furescu , di cîntițle ațeale giunești , țe fac ca și- un fricos si s- duchească l’iundar . Tamam cînd cînta cama cu foc , ună șuirare lungă ș- minută nă diștiptă pri tuț ca dit un γis , și ocl’il’i a tuturor nă si turnară di iu γinea șuiraticlu . 
- Ei ! 
- Ei ! 
- Cari ș- di cîtră iu ? 
- Armâñi și oamiñi ca tine ! Di Băiasă - Avdhelă ! 
- Nacă hii Curti ? 
- Nîs escu ! Ma tine ? Nacă hii Ceanaca ? 
- Tiii ! S- vă l’ea draclu ! - l’i-u toarnă hîrios ș- cu boațea groasă oaspile a nostru , țe se- apruchea . Tu oara estă , noaptea ? Ma - domnul ? 
- De- a noștri , dzîse Nasta , hamu-arîdzîndalui . 
- De- a noștri ? Ia lasă șicadzl’i ! Lu ved tu frînțești . 
- Țe-are s- facă , l’i-u toarnă Nasta ; agiundze ahît , că nu l’i-u frică di voi ! 
- Va dzîcă , easte di sum aripa a noastră , di fălcarea noastră , dzîțe Ceanaca , tușindalui . 
- Cum vrei si- u l’eai , fați Nasta , și- l’i spune cum mi- acl’eamă . 
Eu , anvîlit ca ghine tu tîlganlu a meu ca trî chiro urît , ascultam ca aspăreat , cu țiγarea tu mînă . Aveam avdzîtă di Ceanaca , ș- tora lu mutream di la cap pîn ’ la cioare . 
Lumea zbura multe trî nîs ; l’i-avea scoasă și cîntițe , ca trî ma măril’i ș- ma avdzîțl’i furi . 
Seara , la luñina lunîl’ei , mutrita aiștui fur nu-avea soț tu lume : naltu , dhiplarcu , chipitos , livendu și apufîsit , ași cum prinde s- hibă un capidan di furi . Fustanelă furească , barba laie și stufoasă fățea ca s- pară em fuviros , em arîsit . 
- Pri-aoa ? întribă Curti , minîndalui dzeadzitle . 
- După pleașcă ! , îl’i da cu noima capidanlu . Ma , nu vă aspăreați ... Voi v- avem de- anoștri . 
- Și- „ aumbra “ ? 
- Ș- nîs ! Dicît tora ascîpă : macă -i oaspile a vostru , easte și- a meu ! Are mare tihe ! Am avdzîtă că easte dhascal armân și că Rumănia lu plăteaște cu- ahîte lire , cît tradze nîs tu cîntare ! ... 
Eu acățai se- arîd . 
- Ași easte că mi- aștiptai pri mine tu limerea estă ? - lu întreb eu cu- arîdeare . 
- Tamam pri tine . Și- apoia , și ca s- li loam , Rumănia nu vrea ftuhipsească , ca s- dădea trei-patru ñil’i di lire i napol’ioñi . 
- Rumănia ? Hîm ! Ni un pîră nu vrea da pri caplu -a meu ! Avut tihe , o lai fure , că nu mi loat , că vrea mi hrăniț di geaba ! 
- Dzî cama ghine că vrea ti mîcă orñil’i di geaba ! Ma , ghine că iși așițe cum vedz . Aduchești ? Ia cățe easte ghine se- ai oaspiț de- a noștri . Cum s- veade , nă cunoști arădzli . 
L’i ded se- aduchească că li cunoscu . 
- E ! Țe minduiț ? Armîneț la noi astă-seară ? Țe dzîț , Curti ? ... Dzî , Nasta ! Că nu v- așteaptă acasă fumeil’e încărcate ! 
- Vrei se- armînem , dhascale ? Nu va-ț pară rău . Cu gioñil’i al Ceanaca macă hii , s- nu te- aspari ni di sultanlu ! 
- Armîneț ? Tal’i-u tine ! Vreau s- nă cunușteam cama ghine ! 
Eu , di vreare di nivreare - lî dzîș ca se- armînem ; capidanlu s- hîrăsi dit inimă . 
Ceanaca bîgă doauă dzeadzite -n gură și șuiră sînîtos . Diunăoară , vîrnă țisprădzațe di livendzî ansîriră di după fadz , canda ișiră dit loc . 
- Aștiptăm zborlu-ț , căpitane ! 
- Sus , la Padea Furlui astăseară , gioñi ! Aclo vai durñim astăseară ! Nirdzeț nîscînțî nîinte , adunaț surțeale și leamne , aprindeț foclu ș- băgaț birbețl’i tu sule ! Avdzîtu ? Spirtuiț -le ! 
Patru giunopl’i închisiră . Azbuirau ca vimtul . După ună oară , prit aripidiñi și creacuri , agiumsim ș- noi . 
Vuloaga era mușeată , ascumtă ca un cuibu di ñerlă . 
Foclu ardea ; bîrbîruta avea criscută mare ; jarlu γilcea aroșu ca mirgeanea . Trei birbeț s- fridzeau tu sule , arîspîndzîndalui ună ñiurizmă țe ț-aduțea ună foame ca di lup agiun . Furl’i își aștirnură tîmbările di-avarliga di foclu di giuneapiñi și s- pîrjileau zburîndalui . Fustanelile a lor erau lăi-cătrane , iar asimcadzl’i a lor di pri cheptu și di la mesi scîntil’eau di albe și curate . Tuț erau tiniri , zvelțî și dîldîsiț . Ațel cama tinir , un ficiurac ca di optuspraț di añi , era ahît mușeat - cum nu -i dat s- vedz totîna . 
Furl’i erau fărșiroț și sărcăceañi - bărbaț avdzîț tu mușuteață și giuneață . 
Nîinte s- ținăm , cuñeaclu ațel cama bunlu trițea di la un la alantu . Horile - macă l’ea zbor di la vîrnu capidan di furi - vor , nu vor , prinde s- da iți lî si caftă ; cu ahît cama multu cîndu era zborlu di la Ceanaca . Pindul întreg îl cunuștea pri nîs ; pînă ș- ficiorl’i dit sărmăniță avdzîră di „ fuviroslu vîșil’e ică domnu a munțîlor aromînești “ . 
- Birbețl’i suntu fripțî , capitane ! S- băgăm measa ? 
- Aștirneț-u ! Easte heamă amînat , ma s- nă l’eartă oaspițl’i a noștri ! Adrăm ș- noi țe putem ș- cît putem . Bana di fur - cu bana di vultur e tut ună . Și- un și- alantu băneadză singuri , ca erñil’i , și s- chivirnisescu cum pot ș- după cum easte piristasea . 
Cu- aesti zboare , capidanlu n- acl’eamă la țină . Carnea aburea pri fearica uscată țe era aștirnută ca tu loc di piate . Cioalile acățară s- gioacă , di nă se- avea dusă gura la urecl’i . Mîcam tuț cu orixi , iar γinu-ațel aroșlu fățea gîl-gîl cîndu -l surgheam dit cofile furești . 
Foclu ardea tut cama mare , tut cama dulțe . Chiñil’i șupirau , pădurea vîzea . Stri noi luna γilcea , albă pri un țer sirin , ca nă icoană di asime . Tu cîrciliulu a muntelui Vasilița părea că țerlu se- adună cu loclu , iar stealile trimbura -n sus ca beale di γiamandu : trimburau , ascuturîndalui pulbirea lor di amalamă priste văl’iuri și dzeñi . Noaptea era limpide , plină de mistirγiu ș- mușiteață : era nă noapte de- ațeale țe ti fațe s- ț-aduț aminte multe , noapte țe nu poț si- u-agîrsești . 
- Ia dzînă țiva dit bana ta , ore Ceanaca ! , greaște Nasta . Ai ahîț añi di cînd bănedz cu munțîl’i ș- cu pădurile , ași că avem țe se- avdzîm di la tine . 
Ceanaca mutrea -n sus , cîtră steale , la cloșca cu puil’i . 
- Dit bana mea ? S- vă dzîc , lai oaspiț , macă somnul nu vă γine ! 
Și Ceanaca ahurhi s- dzîcă , mintidalui ună-oară jarlu cu un tăciune și scuturîndalui percea ca di l’iundar di pi cap-l’i : 
- Țe -i scris , duruț armâñi , prinde si s- facă . Eu , carte multă nu știu ma am vidzută multe și am pîțîtă multe , ca un Solomon . Ascultaț ! 
Eram ca di γinγiț añi . Eram gione și livendu , și nu-aveam ananghe di vîrnu . Tu cor eram întîñilu ; la bisearică mi duțeam tu coadă . Țîneau oaspițl’i a mei la mine , ma ș- featile mi vreau . O , featile ! Și- a ñia ñi-are arîsă inima nă minută tu bana mea ! Le- alăsai , le- agîrșii di multu ... 
Aveam , cum vă dzîc , γinγiț añi : lichia mea era nă prumuveară . Mi sculam cu cuclu ș- mi culcam cu luna . 
Fu ñic lucru itia țe mi feațe ca astîndz s- him un om aγru , un fur fuviros . La ună giudicată țe avui , fui arcat tu brăndzi trî țisprăγinγiț di añi . S- hii băgat tu-ncl’isoare la vîrsta di γinγiț añi , atumțea cîndu tută lumea-ț pare hărioasă , cîndu pădurea țî pare că i bisearică , și cînd hii curat la suflit ca lilicea muntelui , cînd aroaua di dimneața ți- easte ma scumpă ca γiamandzîle , cînd data și ascîpitata soarelui țî umple inima cu luñină di amalamă , cînd fliturl’i alagă hîrioși , cînd trandaflile ti fac ca s- bași loclu di harauă , cîndu arîslu a vrutăl’ei țî pare ma dulțe ș- ma mușeat ca harasma a dzuîl’ei ! ... 
Fui giudicat ca agiurat strîmbu . S- v- aspun trî țe : 
Tu hoara mea băna un avut , care agiumse si sclăvuiască lumea tută . Cari nu putea si- l’i toarnă paradzl’i împrumutaț , tută avearea lui era băgată bifă , prăvdzîle l’i li vindea , agrile l’i li loa , el lu-ncl’idea , lu bătea și lu-alăsa si moară di foame ș- tu lăeț . Lă lo pînă ș- videala ocl’ilor a mărațlor di hurγeaniț . Adună ahîț păradz , adră ahîtă aveare , că se- agiuca cu stoguri de lire , ca ficiurițl’i cu arina . 
Eu nu puteam se- aravdu un ahtare om . Sertic , cum him , și fără se- am ananghea a vîrnui , eu eram singur cari dîldîseam si- l’i spun ca se- aibă ñilă ș- di noi . 
Tată-ñiu mi- alîsă di ținți añi cîndu muri . Mi criscu mumea , cu lăcriñile tu ocl’i - nîsă ști cîte trapse . Cînd mi feciu și eu om ca s- pot s- bănedz singur , ia că-ñi isi -n cale hurγeanitlu a meu , Chițu , - ațel cîne fără ñilă , ațel crîștin făr ’ di Dumnidzău . El nu putea s- mi veadă într- ocl’i și totîna-ñi dzîțea că him un om slab , arău . Și știț trî țe ? Că nu vream s- mi duc , ca alțî ficiori din hoară , si- l’i pascu bol’i i cal’i și s- l’i lucredz agrîle . Cum feațe , cum adră , dizgrupă ună muluγie di -a tată-ñiui și- ñi lo căsica mea , ñi vindu multu-puțîn țe-ñi avea armasă ; cu un zbor - mi alîsă gol-gulișan , ca un pul’iu di turtură și înfărmăcat ca vai di mine . Agiura mărata-ñi mumă ca vîr și vîrnoară dit fara noastră nu se- are împrumutată di la vîrnu ; agiura cu ocl’il’i nicaț di lăcriñi că Chițu era minciunos , că muluγiea nu -i di a tată-ñiui . Ma , nu puteam si- l’i fac țiva . El era avut , eu - fără pindară ; zborlu -a lui acăța loc , eu eram un ficiurac - vrut mași trî tiñia și curajlu a meu . 
Ună dzuă , amărtia mi pimse s- mi duc la nîs acasă și si- l’i fac rigeaie , cu lăcriñile tu ocl’i , ca s- ñi-alasă barim căsica , iu mumă -mea si- și treacă aușeaticlu . - Cît u doare piștireaua țea de- aclo , ore fărtaț , ahît îl duru ș- pri nîs . Ni plîngul a mu-meai , ni a featil’ei a lui nu-l’i turnară mintea . Atumțea eu nu putui se- aravdu ahît tirañiu și- l fuvirsii cu zboare greale , multu greale . 
Cum s- veade , vîrnu hurγeanit di -a noștri vai află di-aestu lucru și ... u-află ghini ca nîs si facă ațea țe l’i-avem dzîsă eu al Chițu , știindalui că tută amărtia vrea dacă pri mine ; Ș- nu tricu ni ună săptămînă cîndu învițai că aclo , în hoară , casa al Chițu fu arsă pîn ’ tu thimeal’e , și deadun cu casa-l’i chiru și avearea-l’i tută , că tute grînele dit ambări fură arse , muluγiile - cinușe , paradzl’i tuchiț . Cu agiurat strîmbu , ș- di tr-ațea că eu lu-aveam fuvirsită , fui giudicat și loai țisprăγinγiț di añi încl’isoare . Cînd ñi -au dzîsă aest lucru , canda sfulgul cădzu pri mine : armaș ca chirut di minte . Țe cama s- feațe ma napoi - nu știu . Știu ahît , că noaptea mi vidzui năuntru di mîñi ș- di cioare . 
Ahurhii si- ñi γin tu-aiare . Inima ñi-acăță si- ñi bată ca dirnată , bana-ñi , cu tută tinereață-ñi - îñi părea ca nă fantasmă fricoasă , ca un murmintu îndzernu ș- fuviros . Tu cornul di firidă ñi si părea că videam caplu tăl’eat a mumeai : mași pri mine mi- avea ! Ñi si părea că ni muma Hristolui nu trapse ahîte tirañe , ca tirañile țe-ñi videa mu -mea , cînd știa , mărata -și , că nu -am niți un stepsu ș- că tora him arucat tu heare ca ațel cama mare bîtîhci . Îñi γinea s- ñi-arup cheptul cu ungl’ile , ca s- nu-ñi aveam mîñile tu heare . Cu tute aeste , ca un mistirγiu , avdzam că-ñi șupira : „ Fă inimă , Ceanaca ! Hii tinir , nu te- aspari ! Easte un Dumnidzău ș- trî tine ! “ 
Vîrnă doauă dzîle eram chirdut tu minduirili ațeale ma urîte ; nu mîcam , nu durñeam : - mut ca cheatra , mărinat ca chiparișlu di pi murminte . Tricui pri la tute hearile di la firidz , ma nu puteam se- adar țiva . Nu era trop ca se- ascap . Tu-ahtări ori , chirolu easte ațel cama bunu dhascal : el vindică multe , lișureadză cît cama multe , iar noaptea , cîndu stealile se- aprindu , canda aduchești țiva nou tu suflit , dorlu di bană ș- di libertate creaște cît cama multu . Putut și curagios cum eram eu , acățai s- mi îmbărbătedz . Și - ia că minutlu a mult durutăl’ei libertate nu amînă ca s- γină ! ... 
Prinde s- vă spun că țiva nu-ñi ascăpa di cîte erau di-avarliga . Aducheam că putearea-ñi criscu ma mult dicît u-aveam : apufăsii se- arup încl’isoarea - și si- u cîlescu . 
Ună dzuă , - dzuă țe-ñi deade libertatea și bana - vidzui că avigl’itorl’i u-aveau menga al’iurea ; mi- aprucheai pînă la ună firidă cama mare , cu hearele mîcate di-arudzină : eram sigur că pre-aoa vai ascap . Aștiptam ca s- γină oara . Țerlu cu tuț anghil’i avură ñilă di mine , măratlu di Ceanaca , și ... Ascultaț ? 
Era noaptea di Paști . Încl’ișl’i durñeau greu ; se- avdzau cum hărescu . Suflitlu-ñi trimbura ca nă aripă di lîndură . Canda înγisam cu ocl’il’i discl’iși ; inγisam libertatea , mu -mea , hoara , pădurile . Cîmbăñile , di la biseriț , acățară s- li tragă : asuna ahît dulțe , di țî si umplea inima di mistirγiulu al Dumnidzău . Trîcolu întreg vîzea . Părea că s- dișcl’ide țerlu , că anghil’i cîntă tu aeră : noaptea întreagă era plină di mușitețle a țerlui și di sufltu a Hristolui . Cîmbăñile plîndzea di harauă , toaca asuna dipriună ; lilicile , ligănate di vintu , arîspîndza dulțea lor ñiurizmă ; țerlu era acupirit cu steale sîntil’ioase ... Dorlu ca se- ascap - ñi deade ahîtă puteare , că apufăsii i s- mor , i si hiu liber ca puil’i azburători . Băgai mîna pri ușe , trapșu ună-oară și cl’eaia ansări naparte . Di-avarliga niți un avigl’itor . Vîr nu se- aștipta la ahtare lucru , ș- cama multu tora , cîndu evlavia Hristolui fățea ca pînă și gil’eațl’i si s- facă nel’i la inimă . Agiumșu la nă firidă . Trapșu și- aoațe cu- ahîtă puteare , că hearele ansăriră ca niște surțeale . Ghine ma murlu era analtu di-ț γinea andrală s- mutrești înghios . În pade era mași căldărmă . Cu tute aeste , ocl’iul nu-ñi se- aspare . Ciulii ună-oară urecl’ile : nu se- avdza țiva , canda încl’isoarea era murmintu ... 
Agalea-galea , ñi scoș strañile , li tăl’eai lungu ca fașea , cu ună foartică țe u aveam ascumtă di multu , le- adrai uună fune cu noade , ligai unlu capit di hearile di la ună firidă și - ași , mi vidzui nafoară ! Inima-ñi bătea di harauă . 
Mi- astrapșu înclo , ca ună fantasmă tu noapte . Cărăulea mi- aduchi : 
- Stăi ! - și ună-ș-ună , un gră trundui noaptea nicată tu cîntițle a cîmbăñilor di la biseriț . 
Pînă s- creapă dzua eu agiumșu tu hoara mea , ñi vidzui mu -mea , lîndzită di dor și- nvirinare , ñi-loai armatle , și ia-me , liber ca vulturlu a munțîlor acupiriț cu păduri lăi , și domnu priste tute văl’iurile și căl’iurile a loclui , liber ca vimtul ș- ca luțeafirlu di dimneața ! ... Nă singură mumă avui - și- ațea muri di multu ! Dumnidzău si- u l’eartă . 
Cît trî mine , nu-ñi bat și- ahît caplu . Ș- trî țe s- mi minduescu ? ... Di țe s- mi- aspar ? Di moarte ? O ! , nu-l’i am ananghea dip . Cîndu -ți s- hibă , corghil’i și orñil’i - tut va mîșcă di mine ! Murmintul a meu ? Nu-agiundze cîtu -i di largu vecl’iul , bitrînul a nost ’ Pind ? Nu-agiungu pădurile umbroase di chiñi ș- di fadz s- ñi-afirească truplu-ñi , s- nu putridzască pînă cîndu corațl’i i luchil’i s- γină s- ñi -l diñică ? ... 
O , o ! Di vîrnu ș- di țiva nu -am frică ! 
Ș- cu tute aeste , ore fărtaț , cu tute-aeste ... eu , cari bănedz deadun cu vulturl’i și cu urșil’i di șeasprădzațe di añi , eu cari nu știu țe easte astreahă di casă di-atumțea , eu cari nu am vidzută bisearică și nu-ñi am faptă cruțea di nu știu cîndu , - eu mi doare suflitlu ș- mi curmă ñila cînd ved ahîtă lume oarfănă și dirnată di chideri . Îți am , eu lu dau la oamiñi ni-avuț , agiut pri cari pot , inima-ñi easte un cîntic ñilos ; trî a noștri - eu ñi dau bana ; him - s- mi pistipsiț - , him nai ma bulnu om di pri loc - cu tute că him fur - , ma aγrime mi- adar , iți ved că alantu caftă s- mi- agudească ... Him ñilos , ma him ș- pirifan ; him bun , ma him și furtunos cînd ved că ațel’i avuțl’i fac nidriptăț și dispoal’e pri oarfăñi ... 
E , tora - noapte bună și somnu lișor ... Ved că vă neacă somnul . Ia mutriț în sus , la steale : canda acățară si- ngălbinească ... 
Și - capidanlu tăcu , cu un suschir lungu , mintindalui ninga nă oară jarlu ; scoase căciula di pri cap , lo tîmbarea cu zărcula în cap , și s- culcă la arîdzătina unui chin bitîrnu și arsu di sfulgu . Soțl’i a lui hăreau di multu , că trî el’i - bana a capidanlui a lor nu era noauă : u avea avdzîtă gioñil’i al Ceanaca di multe ori . 
Nu tricu multu și soțl’i a mei agîrșiră . Pădurea era tăcută ca nă bisearică goală . Eu mi minduiam la tute cîte nă spuse Ceanaca . Foclu ardea cama agale , iar sus - pri țerlu scîntil’os , γilceau stealile curate ca niște bucăț di asime . Luțeafirlu trimbura strî cîrciliulu a muntilui , sirin ca ocl’iul albastru di feată vergură , iar luna - mușeata și mărinata lună , nicată canda di nidurñită țe era , ñirdzea și nîsă si doarmă după golna arucutoasă a muntelui Vasilița . Γilcea ca nă curună di amalamă țe arunică pi nă tavă di asime . Și era tățeare priste tut loclu ! Tu tute părțîle - un mistirγiu lișor se- alîsă ca un zvon ! ... 
Suntu mulțî añi di-atumțea ! Cum trec añil’i ! Țe lai bană dit munțîl’i armînești a Pindului ! ... Aduțiri aminte își ascutură asimea scîntil’ioasă di pri ariple a lor . Tut pare că fu un γis , ca γilcirea unei steauă țe se- astease di multu ! 
CUM IȘII FUR ... 
Cîndu eram ficior , munțîl’i a noștri erau împliñi di „ cîrîvel’i “ , cum lî si dzîțea a furilor . Nu era hoară s- nu se- alavdă cu gioñil’i a l’ei , nu era capidan - s- nu hibă armân . Giucau furil’i - ca idzl’i : iarna ascumță tu pătcl’eile di pîrnări di tu Tesalia , veara pri tu pădurile di fadz și di chinet . 
Cum dzîuă și noapte , la vatră ică la căpărledzî , la sculie ică la bisearică nu se- agrea dicît di giunețile al Garel’ia , di Breazna , al Leonida , di Samarina , al Cușu al Dispul’i , al Cole Ghiză și Jurcu și ahîntor capidañi morțî astîndz , noi ficiorl’i nu înγisam altu-țiva dicît s- acreaștim mări , tra s- ișim furi ... 
Di multe ori , aprimță cum eram , nă împărțam în două ceti și nă băteam pînă cîndu săndzile cura-fîntînă : cu proaștea , cu arcurile , cu păleanele , cu di toate ; cama multu cu călimările . Nu era ficior s- nu aibă -n brîn un călămar di tunciu : cum nă astăl’eam două buluchi di ficiori , scuteam călimările , și nă acățam - pînă la vătămare ! Lipsea s- γină bărbaț , ică mul’eri s- nă dispartă , că al’iumtrea s- fățea mare cărdălie ... 
La Avdelă , tru hoara mea - nă băteam , ficiori dit măhălălu din ghios - cu di tru măhălălu din sus ; chețrîle γineau-grindină , praștile se- anvărteau , di multe ori și cuțutile ișeau di tu teacă . Părințîl’i nă fățeau sire și se- alăvdau , cîndu asvindzeam . Mași mamele nu nă scuteau dit graele : neapucate , zălsite - că γineam cu mănițile di țipuñi ică di tălăgane arupte , cu cămeșile filii-filii ... 
Mulțî di noi nu aștiptam dicît oara s- ișim furi ; ună dzuă nă agiucam cu arșițile tu hăeatea di bisearica Stămăria . Eu aveam ună amade multu bună și lă fufulii tute arșițile a soților ; dintr- aestă nă lom la băteare , - călimările acățară s- lucreadză , săndzile s- cură . Io agudii cu călămarlu ahîntu sînîtos pri un ficior - cama mare di mine , pri Ciongiul - că s- turculi ca mortu -n pade ! 
- Muri Ciongiul ! Muri Ciongiul ! - zghileau ficiorl’i . 
Doi cusuriñi a mei și alțî soț s- turnară cătră mine și- ñi dzîsiră : 
- Angană cățaua ! 
S- o-angan , s- o-angan , ma - iu tu draț s- mi duc ! Aveam mași optu añi ! Atumțea stau și lă dzic : 
- Ia , araste ! S- ișim furi ! Γiniț ? 
- Γinim ! 
Și , nă dusirăm acasă , lom cîte ună pișnică di pîne , cîte un trastu , cîte ună cumbură arudzinită și apărñisită , și ... - pri aoa , ficiori ! 
Nă adunăm șapte inși . Ișim tu un loc țe se- acl’eamă Buboañea , intrăm tu fearică și nă teasim . Fățeam limere ! 
Căldura , tu fearică , era mare ; cîte văr gușter vearde mina fearica și noi nă alipidham împroști , că acredeam ca de- alihea că him furi și că păgana nă avină . 
Doi di noi - Ceapechi și Aianlu - erau cărăule pri ună măγulă , - ghine ma durñiră , și hăbare nu avea di noi , alanță , di tu limere ... 
Capidan eram eu , cu toate că eram cama ñic ; acl’em cărăula - și multu u încăceai , că nu da hăbare cîndu trec ... gușturițăle ... 
Ași tricu dzua . Viñe noaptea . Di cu seară , niură . Cătră ñeadză-noapte acăță ună ploaie - di virsa cu găleata . Nă udăm , pirpirună ! Născănță aveam tălăgane ; cu tute aeste nă feațim păpuil’iu di ploaie ; ma , ațel’i fără tălăgane erau muceale . Ceapechi dădea dințîl’i di arăcoare . Se- aprindem foc nă era frică s- nu γină vîrnă păgană ... Afară di aestă - nu aveam iască , mănear , sturnare ... 
Cîndu bumbunidza , tora - trimburam ; cîndu ascăpira - nă fățeam cruțea ; cîndu sfludzira - nă adunam ca zmelcil’i ... 
A doua-dz , cum deade harazma , nă viñe inima la loc . Lom plailu-plailu -n sus , cătră la Ardzel , iu easte un șuputic cu apă arațe ca neaua . Șidzum pri budza di cupañe , scoasem pănea și- ngustăm ; bium cîte ună apă - și nă minduiam țe -i tră facă ... 
Avdzîm niște clopute di oi ; Știam că vără cupie paște tu loclu ațel . 
- Ficiori , lă dzîc a gioñilor , - me aleapsit capidan , nu -i ași ? 
- Te- aleapsim ! 
- Atumțea va mi ascultaț la toate ! 
- Va ti ascultăm ! 
- Multu ghine ! Trei inși di voi va vă duțeț la cupie și va loaț un noaten tră tăl’eare ; s- lu aleadzeț bun și gras , că al’iumtrea vă bag tu tufeche ... 
Soțl’i arîseră , că tufechi nu aveam ... 
Trapseră șcurtița - și lă cădzu la trei di năși tra s- ñeargă la cupie . Lă era frică , ghine ma nu cutidzau s- dzîcă-ñi că nu s- duc ... Îl’i băgam tu tufechi ... cu toate că nu li aveam ... 
Cu capetele aspindzurate , chinisiră . Aduchii că lă era frică . 
Noi , alanță ișim pri cărăule și mutream cupia țe păștea arăită . Picurarlu , cu caplu gol , cu tămbarea de- anumir , andupărat di cărlig , mutrea cum pascu oile . Era Mitru al Cealera , un cusurin di a mei . Patru cîñi mări , murdzî , avigl’eau cupia . Ună capră mușcră și ună ghesucănută pășteau di ună parte , și chipurle lă asunau : cing-cing . 
Pitricui un ficior la picurar , să-l’i dzîcă s- γină pri cărăule , că -l va capidanlu . Nă minduiam noi , cu tirtipea aestă s- poată soțl’i alanțî s- fură noatenlu , cîndu picurarlu va s- mină di ningă turmă . Ghine ma , nu iși cum vream . 
Mitri Cealera , picurarlu , cîndu-l’i dzîse ficiorlu s- γină pri cărăule , lu întribă - acari capidan easte ... Și , cîndu înviță că escu eu , și- aștirnu tămbarea și ... arâdea , să-l’i cadă il’ile ! 
Ficiorlu ma , nu se- alăsa : haide și- haide la capidanlu ! 
Ma năpoi , Mitri Cealera sculă cărligu , îl păli două-trei , cu graeli : „ l’ea-ț zverca di-aoa “ - și ficiorlu viñe , plîngîndalui . 
Alanță soț , țe s- dusiră tră noaten , șideau mărănaț , diparte di cupie , că lî era frică di căñi . Îl’i mutream di pri cărăule și- ñi mușcam măñile di ciudă ... 
Cîndu vidzui ași , mi sculai , loai un cusurin a meu , și mi dipuș la cupie ; nă ascumsim tu fearică și acățăm un birbec ; lu-nchidicăm ; ghine ma - era greu și nu puteam să -l sculăm ; acl’imăm și- alanțî doi soț , și cu de- aγie lu adusim pri cărăule . Șuirai ! Viniră și alanțî trei soț . L’i încăceai multu că suntu fricoși , lă dzîș că va-l’i bag pătăreauă , și năși acățară s- plîngă ... 
- E , vă l’ertu , ma altă oară s- hiț gioñi , nu hăscători ! ... 
Lom s- tăl’em birbeclu . Nu aveam custură . Altă bileaie ! Dă -n dreapta , dă stănga , țiva ! 
Un di noi agrăi : 
- Lasă că nu avem custură , ma nu avem niți sare , s- lu însărăm ; ași că - di pri ma-nsus să -l tăl’em , și cara s- avem cuțut ! 
Îl’i deadim cale a birbeclui , și s- turnă la cupie azghirîndalui ... 
Aduchim că easte greauă furlichea : aveam cumbure fără bărute ; cuțute nu aveam ; fustanele , nu ; arme , nu ! 
Nă minduim s- căftăm di tute , din hoară - ași cum fățeau capidañil’i , ică s- lom văr sclav , și - cu păradzl’i țe va nă da , se- acumpărăm di toate . 
Toți o-aflăm tră bună că lipseaște s- lom un sclav . 
Nă giurăm că va acățăm sclav - întîñiul om țe va treacă pri la noi , - mași om cu tutipută s- hibă . 
Cătră seară nă apruchem di hoară , ca s- durñim ningă case - dintr- ațea că nă era frică s- durñim tu munte , iu nă aspăream di zulăchi , și al doilea lucru era că se- apruchea s- armînem fără păne , că li mîcăm cărvel’ile la apa ațea arațe ... 
Noaptea se- alăsă , sirină . Noi nă dusim la Gugulecă , tu mardzinea di hoară , și pitricum un soț se- aducă păne de- acasă . Amînat - s- turnă cu două turte și cu ună pită . 
Mutream di la Gugulecă cum ardu luñiñile pri tu case , ascultam cum căntă chimaneile la hanea al Alexi al Petajo și fățeam planlu cum se- acățăm sclavlu . 
S- nă arucăm în hoară - nu nă dădea di mănă , că nă era frică s- nu him noi acățaț ; o-aflăm tră cama ghine se- aștiptăm văr celnic , tu treațire , și s- lu ligăm . 
Cum apiri , nă ascumsim tu fearică la Padea al Ghioni ; cîndu soarle iși ghine di tu chiñi , deade cap tată-ñiu , căvală pri cal , calea țe γine di cătră Perivole ; γinea di Ianina , iu se- avea dusă cu vără siptămănă năinte . 
- S- lu-nțircl’em ! dzîsiră soțîl’i a mei . 
Ași nă era giuratlu : se- acățăm pri întîñiul om țe va treacă ... 
Tată-ñiu cănta căvală . Cîndu se- apruche , noi șuirăm di tu fearică , și - patru inși , cu cumburele tu mănă , ișiră naintea lui , îl’i acățară calu di fărnu , și- l’i dzîseră s- γină tu limere , la capidanlu ! 
Eu mi feciu cît un bubulic - tu fearică , di frică - și de- arușine ! Știam că tată-ñiu nu era om si se- aspară di dzațe bărbaț , nu di șapte ficiuriț ca noi ... 
Cîndu îl’i dzîsiră s- γină la capidanlu , tată-ñiu acredzu că văr capidan , ca de- alihea , pitricu ficiorl’i s- lu acl’eamă ; niți pri tu minte nu-l’i trițea că ... eu vai eram marele capidan , și că soțl’i a mei erau gioñil’i ți mi ansuțea ... 
Discălică , alăsă calu la un ficior și viñe la mine - capidanlu ! ... 
Eu mi adunai guzmol’iu ; păream ună nivistul’e țe scoate caplu di tu guvă . Vream s- mi ascundu și nu știam cum ; vream s- fug și ñi-era arușine di soț . Eu l’i încăceam tra s- hibă curajlii și amu s- l’i-alas - eu , capidanlu ! Nu ! 
Ñi-adunai suflitlu , mi sculai înprostu , și - cu boațe trimburată , lă dzîș a ficiorilor s- lu leagă . 
Tată-ñiu nu aduchi ; întribă mași iu easte capidanlu și- ñi dzîse a ñia , năirit , s- ñi-arup gușa di-aclo , - că a lui l’i-era frică s- nu mi l’ea sclav furil’i ! Nu și știa că ... eu eram capidanlu ! 
- Ligaț-lu ! , agrii eu , cu boațe di pășpacă . 
Patru ficiori scoasiră brînile s- lu leagă . Năs , atumțea , aduchi că noi eram gioñil’i ... Acăță se- arîdă ... 
- More darațl’i ! Ca s- vă l’eau di urecl’i - va vă aspun eu a vouă căpitănată și furliche ! 
Gioñil’i a mei vrură s- l’i toarnă brațăle , s- lu leagă ; un di nîși băgă măna tu sileafe - să-l’i l’ea punga . 
Cum tată-ñiu era mare , analtu și mult putut , l’i învărti pi toți cu un braț , îl’i duse iu alăsă calu și- l’i ligă di coadă - un după alantu ; apoia s- turnă la mine , mi lo di mănă trăgîndalui și mi băgă tu un ocl’iu di tisagă ; mi- aspindzură di cuțachea di sămar , încalecă - și nă aduse buluche -n hoară ... 
Plăndzea ficiorl’i ligaț di coadă , scl’imurau , angăneau , uhtau ; țiva ! 
- Lalo , alasă-nă ! Lalo , dizleagă-nă ! 
Ași ! 
Eu , di tu ocl’iul di tisagă , scărcicam dințîl’i , mi băteam s- mi dispindzur , ma - toate încot . Acățăm furlichea de- anafal , ma videam că nă iși anapuda ! 
Agiumță acasă , tată-ñiu acl’imă pri părințîl’i a ficiorilor , lă spuse toate cîte , și lă deade cale a ñițlor ; pri mine mi ligă di ună grendă dit ahure , mi păli di vără dzațe ori cu ună veargă , me-alăsă aspindzurat vără giumitate di oară , apoia mi lo di urecl’i și mi- aduse la sculie . Dăscăliclu mi băgă tu ună bîdrume cu șoariț și nu-ñi deade cale dicît cătră mirinde-oară ... 
Cîndu mi turnai seara acasă , mi turnai cu heavră . Un mes mi hivri ... 
Și - ași si- ncl’ie căpitănata mea , țe țînu 48 di oare . 
Hoara tută arîse di giunețle țe feațim , și - veara toată - bîdrumea di la sculie fu pătidzătă : „ la limerea al capidan Nuși “ ... 
VERVERA 
Foclu ardea bărbărută la Urliclu , cu tute că avea tricută di ñeadză-noapte . Giuneapiñi ș- lumăchi di chin virsau un jeratic - s- ti dugurești di diparte . 
Cole Daucă amistică jarlu cu ună veargă și băgă dauă furț - di ună parte ș- di-alantă , tra se- areadzimă sula cu arumane ; avea tăl’eată un vitul’iu flor , furat di la cupia al Exarhu , și după țe -l bili ghine ș- mușeat , si îndridzea s- lu frigă ; soțu -a lui , Nasta , picurar avdzît tru giuneață , acăță sî șueră și să -și aungă mustața cu seu di la șchepe , că multu lu arîsea se- aibă mustața cărlig . 
- Ei , fîrtate - dzîse Daucă - ia mutrea , găl’inușa ascapită cătră Vasilița , și luțeafirlu pălește ; cama anγie - s- nu nă l’ea dzua ! Oamiñil’i va s- toarnă din păzare , di Grebena , și - ca s- veadă fumlu , va aduchească tr-oară că noi ținăm iară ... di la cupia a celniclui . Aγuñisea ! 
Tine , ai angătan s- nu ardzî arumanea , că vitul’ilu va -l frig eu - s- lu fac mirgeane ! Avem noapte ninga ... Nu vedz luna ? Ninga nu-ascîpită după munte ! Picuraril’i sîrmă oile de- a doară . Avdzî cloputile di Șargañi ? Nu nă dusim vîrnă seară s- curmăm ună aripă di oi di la cupăceari ... An , tu maiu , lî furăm treidzăț di noatiñi - și niți cîñil’i nu nă sîmțîră ; aveam cu noi ș- Panlu ... mălăγar om era ș- năs ... l’irtatlu ! 
Cola Dăucă arădea , ma grai nu turnă ; bărbăruta di la foc lu aruși tu față , și ocl’i îl’i lăcrimau di căldură ; Șuța sula și asculta chiprile a căprilor stearpe a Tișteañilor . Un cucot aγru cînta : cucuriguuu ! Ună mulă aruji - nu știu iu , ș- nă cumbură văzi tu pădure , di cătră Cireș . 
Nu tricu ca giumitate di oară , ș- un vimtu lișor acăță să șușuie pri tu lumăchi . Țerlu era sirin , - ghine ma , di ună parte si- ncl’igo un nior . 
Cîndu arumanea și friptal’ilu erau tră scoatere di pri foc , un aroput se- avdză stri fucurină , și născînte chețri se- arucutiră din sus . Daucă și Nasta - luchi vecl’i , mutriră cătră aclo și trapsiră cu ureacl’ea . 
- Ei ! 
- Ei ! 
- Țe oamiñi hiț aclo - la foc ? 
- Doi armâñi : Daucă și Nasta ! 
- Daucă ! Nasta ? 
- Noi him . 
- Bravo ! Atumțea pot s- dipun la voi . 
- Tine , cari ești ? 
- Eu ? Capidan Ververa ! 
Și - fără multă țirimonie , Ververa se- apruche di foc ; era un fur di Tiște , bărbat ca di 35-40 ani , om ghine ligat , dișteptu și șiret . Barba lui laie și stufoasă lu aspunea giunar fuviros . Era zveltu la trup și avdzît trăgîtor cu arma . Iși fur cu nîscînțî añi nainte , și imna cama multu singur - că nu dădea besă la oamiñi . 
Fumeal’ea lui fu loată di turț și băgată -n hapse , ghine ma Ververa nu vru si se- ncl’ină . Știa țe -l așteaptă - că avea faptă multe urîteț contra lor : avea arsă , vătămată - și cîte și cîte ! Era avinat di păgană dzuă ș- noapte , ma vîrnu nu putea s- da di torlu a lui . Cînd l’i se- aduțea pîne din hoară , di cîte un culauz , lu băga s- mîcă năs de- antîñiu - că l’i-era frică de virin ; γin nu bea ; apile arăț , di izvure , erau biutura a lui . Durñea totîna cu un ocl’iu încl’is și cu unlu dișcl’is ; Și - cum s- mina frăndza , ică trițea vîrnă price , se- alipida împrostu , cu mîna la armă . Era multu fudul : chiusteca de- asime , suflată cu amalamă , călțăvetea di hrisafe , flurii di gușe și ciuprăchi de- asime iară - pînă ș- la țăruhi . 
Cu Daucă ș- cu Nasta , Ververa era oaspe di multu , di cînd fu și năs picurar ; si spunea că unăoară si încîceară - la șoptulu di la Urliclu , primveara , cînd armâñil’i s- toarnă tu munte cu turmele a lor . După cari ligară oaspețîl’e mare - și nu oară și- ascăpară bana un cu- alantu . 
Unoară , Ververa - avinat și pliguit di ascheri , s- duse la cupia al Daucă și se- amistică tu oi . Cîndu geandarl’i viñiră , Daucă băgă oile tute tu cutar , încl’ise aruga - și lu-ascăpă Ververa , țe că-ntribară ascherl’i , cari adusiră urma di sîndze pînă la cutar . A vărnui nu-l’i tricu pri tu minte că Ververa putea s- hibă ascumtu tu oi , și - cum se- alăsă noaptea , u șpirtui tu pădurea vițină , fără ca s- lu sîmtă niți cîñil’i . 
Loclu iu băna cama multu Ververa era ună piștireauă în Tiște - ți niți draclu nu va u discupirea ! Aclo se- aduna năs cînd ișeau păgăñile ; mași un cîne era soțlu a lui , un cîne mare , picurărescu , cu per lungu , și putut - ca un l’iundar . Cînile durñea tu intrata ali piștireauă și dădea hăbare , cu alătratlu a lui , cîndu era vîrnu piricl’iu . 
Cum piștireaua avea ună ișire ș- din partea di-ndzeană , Ververa si stricura ca ună γîrγăriță - și ascăpa tu pădurea di bradz . Ghine ma - mași dauă ori , tu añi di dzîle , tricu prit ahtare ananghe , că vîrnu nu cutidza si s- aproache di surpurile ațeale - iu , va dzîț , căprioril’i vai putea tra s- treacă . 
Daucă , Nasta și Ververă tăl’eară fearică , și piste nîsă băgară arumanea și friptal’ilu , țe aburea ; apoia scoasiră cuțutile ditru silehi și acățară s- mîcă , după ți diñicară buțle și bubureațile a vitul’ilui . Nu avea - pînă tu apirită - ma multu di ună oară noapte . Țerlu alghea di cătră iu da soarle , și stealile păreau niște proscute di asime pri cubeulu albastru a țerlui . Foclu aγălisea tora , pădurea acăța să s- dișteaptă , ună avră dulțe ligăna cărciliurile a chiñilor - și ună fluerară cînta diparte , la un mas di văți cupăcerești , iu asunau și niște ciocane , aγalea și trăgănos . 
Daucă sculă plosca cu γin și - gîl-gîl , trapse cu seate nîscînte guri di γin di zalurda , curat ca lacrima di-arubine și muscat cum nu are si s- facă ma multu . Di la nîs , plosca tricu la Nasta , și di la Nasta la Ververa . 
Ververa , cum dzîsim , nu bea γin , că l’i era frică s- nu l’i se alăcească mintea ; di oara aestă nu putea s- lă aspargă chefea a oaspețlor - și biu dit bairle di hicate ; Și cum plosca era mare - și γinlu bun , oaspețl’i se- adărară căndilă - și nai mai multu Ververa . 
Frîmță di somnu cum erau , s- timsiră sum arburi și durñiră cu cîntițe di pitrunicl’e și di cuți , că harasma acăța s- aruncă pale di luñină ca hrisafea - piste dzeñiuri și păduri . 
Ververa durñea cu manlihera căpitiñiu : unlu ocl’iu a lui era încl’is , alantu părea că aveagl’e , cu albeața tută nafoară ; părea ași , ma el durñea , - ș- ocl’iul dișteptu , ca și ațel încl’islu . Cum γinlu lu acăță de- a ghinilea , durñea-dus , ca tu alantă lume ; puteai s- l’i tal’i și caplu , că tot nu sîmțea . Cît si șuță unoară di pri dințî - pri păltări , l’i si arupse chimerea și , vîră 50-60 di lire cădzură , galbine ca niște mări chicute di soare . Daucă , țe si diștiptă tu oara ațea , vidzu lirele și ocl’il’i l’i si feațiră glăvănie . Nu era tră șicaie : 50-60 di lire erau ună γișteare ! Apoia chimerea ! Cîte bucăț era nică tu nîsă ? 
Lu diștiptă și pri Nasta , l’i-aspuse cu dzeadzitlu cătră lire , și șupiră : 
- Țe dzîț , fîrtate ? Îl vătămăm ? Îl ligăm ș- lu aduțem Grebene - ca s- lom și suta di lire țe s- da di iuchimete tră caplu a lui ? Aide , grea ! Oara treațe . Dzua creaște , lumea va s- acață ca s- urdină și Ververa va si s- dișteaptă ... 
Nasta strimse ună oară bușlu , ca și cum vrea s- l’i facă turtă căpățîna al Ververa ; apoia - cu daule dzeadzite , și- acăță mustața di și- u șuță cinghel’iu , și mutrea la mîrșea al Ververa ; ocl’il’i l’i-ardea ca jarlu la înγiliciliu a lirelor ; vai era sute di lire ninga , tu chimere ; puteau s- agiungă avuț ... celniț - cu turme di oi ș- di capre , ca s- l’i loa caplu a furlui și s- lu-aducă Grebene , iu vrea lă si da ună sută di lire - piste sutile dit chimere . 
Amalama lă spunea canda : aidiț , cama curundu , că minutle trec ; ligaț-lu și duțeț-lu Grebene ; ghine ma mintea lă dzîțea : s- nu fățeț faptă urîtă ; Ververa easte oaspele a vostru ; mîcat deadun , biut deadun , durñit deadun . Un om tu somnu - easte ca un anghil fără picat ; cu tute urutețle a lui - el easte ca un lucru sîmtu tu oara aestă ... 
Și , dol’i oaspiț , Nasta și Daucă , cu mintea tulbure di γin , s- minduiră ahîndos , aruncară cuțutile di tru mîñi și- l diștiptară Ververa dit somnu ! 
- Ei , Ververa , Ververa ! Scoal ’ - că soarile deade di multu și va acăță s- treacă ș- călătoril’i ; haide , dișteaptă -te , că moartea tricu pri aoa și nu se- alichi di tine . Fă ună bisearică more , că deadeși pri doi armâñi , cari nu calcă ospețîl’ea , niți giuratlu , niți pănea țe u mîncăm deadun astă-noapte ... cumu s- veade ! Haide , scoală ! ... 
Picuraril’i , Nasta și Daucă , ul loară di braț pri capidan Ververa , lu scuturară , pînă dișcl’ise ocl’i ; cîndu vidzu aestu lirele împade și chimerea aruptă , s- ciudusi ; s- disțimse , misură bucățle și află că nu-l’i lipsea niti ună . Atumțea - ună lacrimă caldă cură tu hirile di barbă , și lacrima trimbura arucutoasă și anγilicioasă ca ună mărdzeauă . Ververa aduchi , tu oara ațea , că suntu tu lume și oamiñi cum lipseaște ; că nu tot băneadză mași tră păradz și că nu tută lumea i pabesă și fără uminătate . 
Ververa știa ghine că Nasta și Daucă - nu aleg tru furare ; că fură țe lă iase năinte , - ghine ma vidzu , de- aestă oară , că suntu - ma năinte di toate , oamiñi di inimă și di besă . Cu lăcrăñi tu ocl’i , furlu scoase chimerea , lă deade a picurarilor , di bună vreare , tote lirele - vîră 800 - îl’i bășe și lă dzîse : 
- Puteaț s- ñi loaț și caplu , tu somnu , ma voi nu cărtit niți ună liră . Loaț chimerea - că ñi-ahărdzit bana ! Di aoa năinte va s- escu ș- eu cama bun , cama ñilîos , că ved că easte un Dumnidzău în țer ... Armăneț cu sănătate ... Fapta a voastră nu va s- u-agărșescu niți după moarte ! 
Și Ververa deade mîna ninga ună oară , apoia șuiră , angănă cînile țe durñea tu ună pătcl’eauă di fearică , lo manlihera di curauă șo chinsi pri cărarea muntilui di la Urliclu , iu au tricută ahînte furăñi și iu aurlă vimturili toamna ș- primveara . 
Cum harazma avea dată , țerlu era aroș ca jarlu , pitrunicl’ile cîntau , chiñil’i șuirau , turmele algheau prit goliñi , și soarile ișea dit arburi , galbin și luñinos ca ună γișteare de amalamă . 
Diparte , cătră Vodenisco , aurla ună turmă di văți , la văcărie , și cupăciaril’i acăța s- iasă la arătură , cu mul’erile după nîși . 
Ververa acăță cărăulea și cînta : 
Patru añi tu-ncl’isoare , 
Nu ved lună , nu ved soare ; 
Nu-avdu cîntic armănescu 
Și caval picurărescu , 
Că tu heare mi băgară 
Ș- tinireața ñi-u sicară . 
Era un vecl’iu cîntic di furi . Boațea al Ververa se- avdza dulțe , jiloasă , și ciucirarea a vimtlui u aduțea pînă diparte , piste văl’iuri și surpuri . 
Nasta și Daucă ascultau , minduiț , și mutreau spuza di foc ; unlu di nîși dzîse : 
- Eu u aflu tră ghine , cu lirele aeste se- adrăm Stămăria , bisearica țe nă u arsiră furil’i . Tine ți dzîț ? 
- Îñi loași grailu din gură , fîrtate ! - fațe alant . Ma mușeat lucru nu s- poate ; ia - tricură añi di dzîle , ș- hoara nu putu s- u-adară . Cu amalama al Ververa va s- u-adărăm cama mușeată di cum nă u alăsară aușil’i . 
Stămăria era , dzîș , bisearica dit hoară , di Avdelă , arsă di dușmañi tu 1906 ; era ună bisearică - nu s- poate cama mușeată ; lucrătura di vărache , di la altar , era ună ciudie . Cîți u videau , s- ñirau di dantelăria fină , săpată tu lemnu . Muril’i erau zuγrăpsiț di mînă di mastur , ca toț sîmțîl’i erau fără cusure ; Și dol’i fîrtaț . Daucă și Nasta , s- minduia cum s- u facă cama mușeată , di iu se- aducă icunari , - cînd manliherile și sinauerile acățară s- cadă di cătră partea iu cărăulsea Ververa : bam-bum-bam-bum ! - se- avdza tufecheaua ! 
- Aide , fîrtate , că añiurdzeaște bărute ! Ai , s- u-angănăm ! 
Țe era ? 
Ună păgană di arbineși deade di Ververa , țe si- nsurina pri ciuciula a Urliclui - și- l băgară tu pătăreauă . Ververa lă u turnă , foclu se- aprinse și tufechile cădeau dipriună : prim- pan-pam-pum ! 
Doi vulturi lăi si- nvîrteau tu luñina albastră a țerlui și aștiptau poate vîră mîrșă , iar cîte un trecător țe andzăma tu locurile ațeale - își fățea cruțe și trițea năinte , galbin di frică . Mași Ververa s- bătea și cînta : 
Patru añi tu încl’isoare , 
Nu ved lună , nu ved soare ... 
Și soarile țirnea pulbire di hrisafe piste goliñi și păduri , aclo în sus , tu muntile di la Urliclu , munte furescu și armânescu . 
DIT AÑIL’I AȚEL’I GREIL’I 
Era prit anlu 1769 , ñeadză-toamna . 
Di trei dzîle ș- patru nopț - foclu ardea dipriună . 
Di trei dzîle ș- patru nopț - mușeata , avuta , pirifina Voscopole ardea di patrule părț . Ună amare di fleacă era cîsîbălu , caplu a armîniului , prot tu cîsîbadzl’i tuț , - Voscopolea cu ațeale 13 di ñil’e di case , cu averile a l’ei fără numir , cu palățle și grădiñile a l’ei fără preacl’e - șapte dzîle cale . 
Iar limbile di foc , niorl’i di fum - s- andămusea cu ațeale țe s- anălța di alăvdata Niculiță , di vărtoasa Γramoste , ca deadun să s- ducă -n țer și să s- plîngă la Dumnidzău , tră țe își lo mutrita di pri armâniu și lu alasă s- cheară . 
Di mulțî añi năinte , oamiñi arăi își băgară urîtă minduire tră Voscopolea . Di multă zămane - averile a l’ei , mușitețle a l’ei vrea el’i s- li bagă tru mînă ! Di ergu ș- di ziliu , ni oaspițl’i nu l’i-acăța somnul , nu-l’i țînea loclu . 
Ma , gioñil’i a l’ei , livendzîl’i armâñi - avegl’ea ș- năși . Și - cu vîrtutea a lor , el’i , di multe ori , nu-alăsară s- calcă și s- lă-mpradă hoara , cicior di dușman . Tr-ațea lă scoasiră ș- cîntic , cari ș- az tută dzua -l dzîc : 
Voscopolea nu -și si calcă , 
Că-l’i sunt gioñil’i mulț ș- alepțî ... 
Dicît - di calea aestă , nioaspițl’i u plicusiră di toate părțîle , ca muștile și ca furnidzle . Lăia cîmpurile și s- trunduia munțîl’i di aurlările a lor . Nil’e și ñil’e - apitrusea un după alantu . Di Dagli și di Coloñia - dit fundul di Arbinișie , pînă di ningă amare , iu s- avea sculată turcamea pîn di un , ca s- u-mpradă și s- u gulească . 
S- alumtară gioñil’i voscopoleñi , tiniri și auși - își virsară săndzile , iar mul’erile , cum dzîțe iar cînticlu , purtară fișechi tu pudhγeao , și țînură cheptu , deadun cu bărbațl’i , ma dușmañil’i era mulț : un cădea - dzațe îl’i loa loclu ! 
Și s- freadze giunaticlu voscopolinescu ! Din-sus și dinghios , di la munte și di la cămpu arăvuiră năuntru arnăuțamea întreagă . Foc și fleacă s- arăspîndi piste tut loclu . Ardea avdzîta Academie , tipografia - cum nu-avea altă tu Turchie , avuta Bibliotecă , sculiile și palățile s- fățea șcrum și cinușe . Iar aurlările , tufechile , sghicurile a mul’erilor , plăngul a ficiorilor - fățea s- ță si pară că vine bitisita lumil’ei . 
Tu ună casă ca ună pălate , la icoana hrisusită ali Stă-Mărie , ardea nă candilă . Ningă năsă șidea împroastă , galbină ca peturlu di țeară , plîmtă ș- lăcrimată - Sultana , mul’earea tiniră al Chendra Sarică , gione cu numă în toată Voscopolea . 
Sultana , cu mîñile pri cheptu , cu ocl’il’i la mușeata icoană , s- încl’ina ali Stă-Mărie s- l’i-ascapă bana a bărbat-sui , care era nafoară di hoară - și , mași cu doi soț , țînea ninga cheptu cu ună surie di arnăuț . Di trei dzîle el nu s- avea turnată acasă , nu și- avea acumtinată caplu pri căpitiñiu , nu și- avea vidzută fumeal’ea - un ficiuric și ună feată , cari ca doi anghil’i s- țînea di pol’ile a mă-sai și trimbura ca avγiuliile . 
Frămse dzua , ascîpită soarle cama înγie , - că nu putea s- veadă ș- nîs ahtare ñilă . În țer nu luțea luna , și stealile s- avea ascumsă , ma luñina a fleacăl’ei luñina cîsîbălu - și cît puteai s- mutrești avîrliga di nîs . Era aroșe , fricoasă - aestă luñinare ! 
Prit vițiñi , mul’eri cu perl’i dispultiț , bărbaț cu națl’i în brață - fudzea ciușuiț , aspăreaț . Fudzea , alăga ca chiruț di minte . Iu ? Nu știa niți el’i ! Mutrea mași s- fugă , s- ascapă di foc , s- ascapă di vătămare ! 
Mași Sultana nu s- bătea din loc și nu -și scula ocl’il’i di la icoană . Ea nu-avdza niți zghicurile , ea nu videa niți foclu , limbile di fleacă , niorl’i di fum . Mintea a l’ei , suflitlu a l’ei , toată bana a l’ei era diparte , nafoară di Voscopolea - la Chendra , la vrutlu a l’ei bărbat . 
- Stă-Mărie , aveagl’e -l , Stă-Mărie - adu-ñi -l γiu ! 
Aeste graie l’i ișea di tu budză . 
Iar Mitrulu , ficior di ținți añi și Surina - feata cama împrustată , ca di dzațe ani , nu s- dispărța di mama a lor . 
Era noaptea tricută , căndila lo s- apleacă , - foc și fleacă anvîrliga casa , ma Sultana nu s- mina di la icoană . 
- Cîndu va s- γină tata ? , întribă ñiclu Mitru . 
Și tu ațea minută - boț și asunări s- avdzîră la poartă , zghic și plîngu pitrundea di nafoară . S- dișcl’ise poarta di un cicălisit , și ningă scara di marmură , Sultana cădzu lișinată . Ea își vidzu bărbat-su , și- lu vidzu Chendra agudit , pliguit tră moarte . Doi soț lu-aduțea di brață , iar di nolgica a cheptu-l’i fudzea ca izvur sîndzile . 
- Mi mîcară dușmañil’i , mul’eare ... 
Și- și bășe înveasta , își strease la inimă dol’i scunchi și - suflitlu iși dit aestu gione țe s- părea că nu lu acață moartea . 
Tricu puțînă oară - și alte boț , alte zghiliri , aeste cama vîrtoase , cama aγre , arăsunară aproape di casă . Era arnăuțil’i , era oamiñil’i di cari pitricu ahănț tu eta alantă livendul Chendra Sarică . Tora ma , nu avea el’i frică ! Chiru Chendra - chiru giunamea di Voscopole , chirură ațel’i țe apăra cîsîbălu ! Tora nu-avea cari s- lă țînă calea , cari s- lă sta dinăinte . Și - acățară si- și scoată foclu tră oamiñil’i țe lă si vîtămară . 
Tăl’ea arnăuțil’i - cari s- lă ișea în cale , aprindea , - ca s- nu armînă cheatră piste cheatră di tută Voscopolea ! 
Ia-l’i , s- aproache , agiungu , arăvuescu și la casa al Chendra - gionile alumtător , tes ca nă fidane anamisa di udă . Sultana și- l’i veade . Și- l’i veade că suntu mulțî și arăi - ca șerchi înfărmăcoși . 
- Tu măñile a lor nu mi dau ! , dzîse nîsă . Hil’i -a ñei , sunchil’i și duruțl’i a ñei , - chirdut tatăl , va s- armîneț ș- fără mamă ! Eu va mi duc la nîs . Pri voi - Dumnidzău s- v- aiba tu mutrita Lui ... 
Iar di la gușe își scoase dauă flurii țe înγilicea ma multu ca soarle . 
- Na -vă cîte ună , s- vă hibă tr-aduțere aminte di la mine , ca să știț că și voi ați avut vîrnă-oară părințî . 
Și , tu oara cînd arnăuțl’i frăndzea porțî și ușe , ca s- intră în casă , Sultana își hipse tu cheptu cuțitlu di la brîulu al Chendra , și cădzu moartă ningă nîs . 
Arnăuțl’i intrară . El’i vidzură udălu împlin di săndze , doi părințî vătămaț și doi ñiț țe zghilea și s- dipira piste trupurile moarte . 
Anălțară apalile , ca si- l’i pitreacă și pri aești la părințîl’i a lor ; dicît , ñițl’i îl’i mutriră ahăt jilos , ahăt plîngăros - el’i era ahăt mușeaț - că pînă și iniñile di cheatră , a dușmañilor , s- mul’eară , și brațle lă cădzură . 
Nu-l’i tăl’eară , ma-l’i loară cu nîși . 
Tricură de- atumțea mulțî ș- mulțî añi . Voscopolea nu s- adră la loc . Averile chirură , mușitețle s- asteasiră . Aclo iu era pălaț , az easte erñie . Cîsîbălu muri , - ca s- nu înγeadză altă oară . Ași era scriată : mași stoguri di chețri , cîte un arbur pri-aoa ș- pri aclo spun că tu loclu ațel era vîrnoară multă aveare , multă bană . 
Dzîle-cale diparte di nîsă , pi-arîulu Vardar , easte un cîsîbă , Velescu , tu cari fudziră mulțî voscopoleañi . Aclo își vindecară arăñile , își plănsiră morțîl’i și doxă chirută , ș- băgară si- și facă nao nicuchirată . Tu puțîn chiro - el’i si- mprustară , acățară noi thimeal’i . 
Și- ași - ună seară di toamnă , tot di toamnă - ca tru 1769 , cîndu fu aspartă tră totîna Voscopolea - doi călători intra Velescu . Avea întunicată ghine , cădea nă ploaie arcuroasă , țe ti pitrunde pîn ’ di os , iar negurile era dipuse pînă pri loc . 
Călătoril’i imna tăcuț , niuraț . 
- Iu șeade Gheorghi al Munda - întribară el’i nă mul’eare țe lă iși în cale . 
- Ia , tu casa țea di na-ndreapta . 
Călătoril’i intră pit poartă , discalică , tu ubor Gheorghi l’i-așteaptă cu haraua tu inimă și cu arîslu pri budze , - fără s- l’i cunoască dip , cari suntu , fără să știbă di iu și tră țe γin . 
La vatră , ningă foclu țe arăspîndea ună căldură mare și arușea mururile cu fleaca a lui , - Gheorghi înviță ca un di dol’i călători , ațel cama tricutlu , ma ș- cama pripsitlu , om ca di 40 de- añi , cu ocl’iul mare , cu sufrînțeaua mărdzilată , era Mitru , armân și părmăteftu tu Anadolie , cu cari nîs avu s- facă multu lucru , fără si s- veadă și s- cunoască . 
- Și cum di v- aflat s- bănaț tu Anadolie ? , întribă țal Gheorghi - nă mul’eare tricută , ma cari s- cunuștea că tu ñeatile a l’ei lipsea s- avea sițirată inima la mulț gioñi . 
- Puțîñi au pățîtă ca mine - acăță să spună Mitrulu , și un nod îl’i si feațe tu grumadzu , iar ocl’il’i l’i si umplură di lăcriñi . Și eu singur mi thămăsescu cum armaș γiu și bănedz pînă az tută dzua ! 
Eu - oaspițl’i -a mei , țîn minte ca din γis cîndu s- arse Voscopolea , hoara a mea . Aclo îñi si vătămară părințîl’i . Mi loară născînțî arnăuț . Trei ani băñai tu horile di Coloñia , iu mi băgară s- pascu vățle . Mi hrăniră mași cu pîne di misur , - mine , cari acasă , pînă și- a prăvdzîlor lă dădeam di grîn . De- aclo , domnu-ñiu mi vindu la un beu , cari mi duse tu Muzăchie . Cîndu agiumșu ficior di 15 añi , pășteam aclo nă irghilie di iape . 
Cîte am pățîtă aclo , cîte arale am traptă - nu si spun cu spunearea ! 
Dipreapoia , nu știu tră țe lucru , beulu ñearse în Pole și mi lo cu năs . Aclo mi feațe hare a unui oaspe , care mi lo tu Anadolie . S- tihisi - noulu domnu - s- hibă om cu suflit . El ñi-avu cîștigă - mi băgă pri tehne , iar cîndu agiumșu tinir di 20 añi , îñi deade buñi păradz - și mi- acățai di lucru singur . 
Cu numa al Dumnidzău și cu îndriptatea - nu chirui . Az un , mîne doi , puțîn cîte puțîn me-aduse pri aradă Ațel de- analtu . Astădz , pot ca s- dzîc că am ș- eu nă bucată di pîne , ș- că va s- alas țiva la fumeal’e , ca s- nu-armână pri tu căl’iuri după moartea-ñi , și s- nu mi blastimă ! 
Călătorlu Mitru spunea năinte - cîte cunuscu tu bană , ma cathe grai de- a lui pitrundea tu inima ali țal Gheorghi ca nă penură arușită în foc . Ea nu -și loa ocl’il’i di pri nîs dicît ca si- și așteargă lăcriñile , țe nu putea si șî le- acumtină . Că ș- nîsă , mărata , era voscopoleană , că și părințîl’i a l’ei s- vîtămară aclo . Ș- nîsă țînea ghine minte - cum lu adusiră tată-su , vîtămat , noaptea , cum mă-sa si pitrumse singură cu cuțutlu . Și apoia cîte arale și fărmațe cunuscu nîsă - nu era niți ma ñiț , niți ma puțîne de- a oaspelui țe lă vine tora prota oară în casă . 
Ca tră ciudie ș- nîsă di la moarte ! 
- Și nu țîñi minte cum îl’i cl’ima părințîl’i a tăi ? , întribă ea pri Mitrul . 
- Nu , că eram ñic , ficior di ținți añi , și agărșii . Ahăt știu mași , că aveam ș- eu ună soră , ma - țe s- feațe , iu s- află , băneadză ică muri , pînă tora nu am avdzîtă ... Di iu s- avdu ? Ea lo ună cale , eu - altă ... 
- Ș- nu ț-armase vîrnu semnu di la nîși ? 
- Ia , dzîse nîs , am ună flurie - spindzurată di sîhate . 
La aeste zboară , mul’earea arsări - ca mușcată di șearpe . Vru s- l’ea fluria tu mînă , ma mîna l’i trimbura , fața-l’i si feațe galbină ca țeara , apoi a albă ca cartea . 
- Ah , Mitru - fratile a ñeu ! 
Ahăt putu s- dzîcă nîsă , ș- cădzu lișinată , ca agudită di sfulgu . 
Ași era , cum dzîse ea . Oaspele , care își spuse ahîte pățîri , era Mitru , ficiorlu al Chendra Sarică și ali Sultane , iar nîsă era Surina , sora a lui . 
Dinintea lor lă muriră părințîl’i , iar el’i fură arăchiț di arnăuț și duși - fratle tu un loc , sora tu altu , ș- tora - dupa 40 di añi , se- afla iară . 
Mărațl’i di armâñi - ți añi grei au tricută ! 
KIR DIMARHUL DI ARMIRO 
Ațel’i țe se- au dusă Armiro , tu Thisălie , spun că la mardzinea aestui cîsîbă easte nă gimie adrată di multă zămane . Minareea gimiil’ei easte multu analtă și di pri nîsă s- veade cătră -n sus tut cîmpul din Thisălie , iar cătră-nghios - munțîl’i di Agrafa ș- di Atica . 
Cu puțîñi meși nîinte ca se- acață polimlu di la 1897 , tr-aestă minaree eara mare-ncăceare tu mingilizea di Armiro . Nîscînțî dzîțea că lipseaște s- iu surpă , alțî minduia că -i ghine si- u-alasă , că - țe știi ? - poate s- lipsească tu ună oară urută . Cu aești țînea și Kir Dimarhul , - gugiabașlu , cum va-l’i dzîțem noi 
Stîmîñi și meși întredz si- ncăceară tr-aestu lucru , ma tut ună cărare nu putu si- l’i si da , că la armiroț - di la dzîcă pîn ’ la faptă easte diparte , ca di la loc pînă la țer . Ași easte : oamiñil’i cari zburăscu multe - fac puțîne , i nu fac țiva di cu tot . 
Și - vrea si zburească ș- vrea si s- încace cari-ști nica cîț meși , ciorbagiadzl’i di Armiro , ma agiumse polimlu di la ’ 97 , cari lî tîl’e tută orixea . 
Ninga niplîscînită întîñea tufeche și niañiurdzită bîrutea , lî si părea a armiroțlor că lipseaște - mași s- va și se- aibă cicioare sănătoase - ca se- agiungă trîși în Pole . Nu -i zborlu că mulț agiumsiră , - mași că s- dusiră -n Pole ligaț ș- fără ca s- va ; iar cicioarle le- avură bune și sănătoase , - ma tră fugă nîpoi , că tră nîinte calea eara acățată di turț , și- apoia niți că u știa ahît ghine , ași că - Dumnidză s- n- ascapă ! - putea s- cheară țiva pri tu pădurle împline di aγriñi , și- apoia țe lî si fățea hala ! 
Tr-ațea , ca oamiñi cu minte cum fură di totna , cîndu vidzură că turțîl’i nu vor s- facă șicaie , ma trag tu carne , armiroțl’i își dzisiră : „ Macă -i ași , - noi știm și- al’iumtrea ! “ Și , ca s- lî hibă ma lișor și s- nu si încheadică țiva tu-alăgare , stratioțl’i s- lișurară di greața țe purta , - arcară tufechi , cordzî și- alte ahtări lucre nilipsite , și- apoia - aoa ! fac soțl’i , - acață-l’i ma s- hii gione ... 
Turțîl’i își mutrea lucrulu a lor : azi Tîrnuva , mîne Larisa , alantă dzuă Trîcol , apoi Fersala , Viliștin , Domoco ... Tute ațeale țe aspunea armiroțl’i că nu pot s- li surpă topile di piste tut loclu - li loa turțîl’i , cum s- loa ună-oară Ierihonlu , mași cu cîntițe ș- cu șuirări . 
Cîndu γineà aeste hîbări Armiro a armiroțlor lî trițea ca un her arațe tu inimă și , dzuă-noapte - tut pi heavră ș- trimburare se- afla marațl’i di oamiñi . Agîrșiră încîcerle , mingilizea se- asparse , ș- tuț tora eara pri ună minte : s- fugă cîtră iu s- lî veadă ocl’il’i , - s- fugă Athina , Piloponis , tu nisii , bre ș- naparte di-amare ma s- hibă zore , mași s- nu avdă tochile ș- tufechile , că lî loa urecl’ile , nu altă ! 
Că turțîl’i vrea -l l’ea cîsîbălu , că vrea s- facă domñi pri casile a lor , - tute halale s- lî hibă . More , ca s- vrea si- l l’ea cu bunlu , lî dîdea oamiñil’i ș- cîte ună pișcheșe ! Ma , frica eara aestă : nacă γin turțîl’i fără s- l’i veadă , fără s- l’i-aduchească ? Nacă intră țiva di napandica ș- l’i află pri tuț nîuntru ? Cumu s- facă si știbă cîndu va se- aproache turțîli , ca si- și l’ea pîltările fără s- pată țiva ? 
Atumțea și- adusiră aminte di minareea di la mardzinea a cîsîbălui . Și , duchiră că ghine gri Kir Dimarhul , cîndu dzîse s- nu u aspargă , că poate s- lipsească ti ună oară urută . Mași minareea putea s- l’i-ascapă tora . Și- apoia - dzîțeț că nu vrea bășeare tu frunte Dimarhul ! 
Și- ași , gioñil’i di Armiro apufăsiră ca , di cathe dzuă , un di nîși si se- alină pri minaree , ș- de- aclo s- mutrească di tute părțîle . Cît va s- veadă că da cap turțîl’i , el s- da ună boațe , și- atumțea , tuț si- u-angană cîtră iu s- poată . 
Cît tr-aestu lucru , cama bun om di dimarhul - niți că putea si se- află . El , ca părinte al cîsîbălui , lipsea tora si- și ascapă fumeal’ea di la chirire . Apoia s- tihisi că avea ocl’i buñi și ună boațe di ... Ună boațe di țe vreț voi , - eu dzîc mași că eara multu vîrtoasă și sănătoasă aestă boațe ! 
Și , ia -l maratlu di dimarhu , ninga niapirită ghine , că se- alină pi minaree și - cu ocl’il’i cîtră -n sus , di iu se- aștipta turțîl’i , mutreaște di cu dimineața pînă seara , naca s- ved di iuva . Tricu ună , tricură doauă , tricură trei dzîle - ș- tut amîna turțîl’i s- γină . 
Eara veara . Soarle ardea di tuchea . Lailu dimarhu anuta tu sudori și- l’i se- avea friptă caplu , ma tut șidea și- arăvda . Mași cîte vîrnă oară l’i se- aura și- a lui și dzîțea : „ Uf ! - țe nu γin ună oară ș- turțîl’i aești , s- me-ascapă ! “ 
Tricură și- alte dzîle , ș- cîndu - ca după vîrnă stîmînă , na ! : dimarhul andzăreaște , cîtră partea din sus , ca un nior di pulbire . Dișcl’ide ocl’il’i ma mări , ciuleaște urecl’ile ma ghine și - sta , fără si s- mină ! După puțînă oară , el avde ca boț di oamiñi , ca vrondu di tufechi , apoia - cu cît se- apruchea pulbirea , el putu s- veadă și flămuri aroșe și fesuri , putu s- aduchească ș- că oamiñil’i γin căvală , avdzî curat plîscînirle di tufechi , bre - pînă ș- cîntițe putu se- avdă ghine . 
„ Turchi erhonde ! “ ( „ Γin turțîl’i ! “ ) - strigă nîs atumțea , di s- trunduiră munțîl’i ș- văl’iurle , și nica nibitisit ghine zborlu - s- dipuse tr-oară , ca s- nu țiva di-armîne ma nîpoi de- alanțî . 
„ Turchi erhonde ! “ La aestă strigare , ñil’i și ñil’i di oamiñi alăga tu tute părțîle , canda l’i-avina drațl’i dinîpoi . La aestă strigare - stratioțl’i și- alăsară tufechile și cordzîle , bărbațl’i și- agîrșiră mul’erle , părințîl’i - fumeal’ea . Cari disviscuț , cari disculțî , cari cu caplu gol - fudzea tuț , di s- părea că au areapite la cicioare , nu altă ! 
Pînă s- dzîț ținți - cicior di armirot nu-armase Armiro ! Iar turțîl’i γinea ună-ună ... Tufechile arăsuna , cîntițle se- avdza ... 
Ia-l’i ... se- aproache , ș- după puțînă oară , intră Armiro . Ma - thamă ș- ciudie ! El’i nu eara turț , el’i nu eara dușmanil’i di cari s- cutrimburară ahît multu gioñil’i di Armiro ! 
Țe eara atumțea ? - S- vî spun , ca si știț . Eara ună numtă di armâñi-fărșiroț , țe γinea Armiro ca s- l’ea niveasta , iar dzua țe s- feațiră aeste - s- tihisi s- hibă dumînică . După adetea lor , fărșiroțl’i γinea încalar , cu flămburi aroșe , și aruca tufechi . Ași că , di numtarl’i fărșiroț se- aspăre stratolu , se- aspăreară tuț armiroțl’i di Armiro - di nu știa cîtră iu si- u l’ea ... 
Lipsi ca s- treacă nîscînte dzîle , pînă ca si s- achicăsească lucrulu și si s- toarnă iară cathe -un acasă , tuț ațel’i țe se- aspusiră ahît gioñi la fugă . 
Iară acîță si s- alină dimarhul pri minaree și si s- tuchească tu soarle di veară di Thisălie . Ma ca s- nu-l’i si pară și- altă oară armâñil’i - turț , di calea aestă l’i si deade ș- un agiutor , că - de ! , cît țe s- hibă , patru ocl’i ved cama ghine di doi . 
Ași îl’i γinea ma lișor și- a dimarhlui , că avea maratlu di om cu cari se- alăxească un zbor - dzua di un an ! 
Dicît tora nu fu lipsită ca si s- pidhipsească multu . Turțîl’i , adevărațl’i turț , vrură poate s- lă facă nă buneață și s- l’i-ascapă di-ahîtă pidhipsire . Tr-ațea , se- aγunisiră s- γină Armiro și si- l l’ea cîsîbălu ! 
CURCUSURA 
Canda -i azi . Țe ghine ñi-aduc aminte ! Tricură añi mulț - și nîpoi nu pot s- u-agîrșescu muma . Di multe ori , tru nopțîle di iarnă , cîndu vimtul aurlă năfoară , tes tu pat , mi șuț tu doagă , încl’id ocl’il’i și - cu mintea la bana di unoară , la bana di ficior , ved ca dinintea mea pri l’irtata di mumă , cum mina caplu , cum s- dipune , s- năireaște , si vîrγeaște cu niveastile . 
De - lai mumă ! Ună era în hoară . Curcusura - pi numa-l’i . 
Țe ñeată avea tru tinireață - nu știu ; că eu ñi-u thimisescu mași moașe , ună moașe multu tricută . 
Era analtă mași cît un fîltar , cu un cîsor , ca gl’em , pi schinare , cu ună pișchire mare-mare în cap ; înviscută tu țipune di iarnă , cu sarică prisupră , cu ună curauă di mesi , largă cît palma - di ți si părea că i bîgată maia tută nuntru , iar di curauă spindzura , ligată , ună cîstură , dinț faptă , ș- veacl’e , di cîndu s- aprease eta ; tru cicioare - niște țîruhi mări și greale , di ți si părea că , tu imnare , nîse u trag muma ! 
Cîndu u videai prota oară , țî γinea s- ti căhtești de- arîs . 
Fața l’i si avea faptă sufre-sufre , iar în gură - vîrnu dinte ! 
Am narea ? U avea cît ună pîtlîgeană și , di sibepea a l- ei - cîț cîvgadz , cîte băteri nu are faptă nîsă la șoput , cu ațeale ți l’i dzîțea că are ... nări ca di cireap . S- avea încîceată tu tinireață cu ună vițină a l’ei , și - patrudzăț de- añi nu si zburîră ! S- l’i dzîcă ali Curcusuri - că sum narea al’ei pot s- amiridză șeapte turme di oi ? ! 
Canda Dumnidzău u avea cruită trî peza lumil’ei și ta si- și treacă linivoșl’i oara cu nîsă -n gură . 
Și - bînă ahît multu moașea , că ți si părea că nu și- u-are tra s- moară . Tuș canda moartea își fățea inate cu nîsă , nu vrea s- u l’ea - trî hazea lumil’ei . 
Cîndu u întriba vîrnu - cîț añi are , ea dzîțea : întribaț nuclu dit ubor , că tată-ñiu -l simină în dzua țe mi feciu mine . Ș- țe nuc era ațel ! Analtu și gros - di țî părea că are ñil’e di añi , ma cu tute aeste , cînd muri Curcusura nu avea umplută ghine ună sută și γinγițli di-añi ... 
Pînă își muri , muma nu știu țe va s- dzîcă s- cadă di cicioare . Cu un școp tu mînă , aplicată și anarga-anarga - nu s- fățea s- lipsească ună marț din păzare . Ș- u avea că nu va s- facă păzarea , ca s- nu iasă nîsă . 
Era , unoară , nă dzuă di păzare . Muma - s- turnă dit cirșie ca tru oara cîndu s- ameastică noaptea cu dzua . Noi , nipoțl’i u aștiptam hîrhochi pri praglu di ușe , - că nu s- turna ea acasă fără țiva mușuteț ! Cum intră în casă , nă himusim tuț cătră nîsă - și nu eram puțîñi , ca vîră patrusprîdzațe ... Un u trîdzea di trastru , altu di mînă , altu di poală , altu vrea si- l’i bagă mîna -n gepe , și - ca di la pîtidzîre , strigam toț : „ Ș -a ñia , mumă , ș- a ñia ! “ 
Și , muma șidzu ningă vatră . Foclu ardea , un foc armânescu țe dugurea di aoa ș- nă oară cale ! 
Nă feațim aroată deavîrliga di nîsă , ș- ea - cu boațea a l’ei , țe părea ca di ficiurie , nă dzîse : „ Staț , lai , că mi- apitrusit ! “ - iar din gepe scoase ca ună șimie di alune . L’i bășeam mîna tuț , ș- ea - ună cîte ună , nă împărțî tute alunile , ș- cum noi fățeam lavă ș- nă încăceam , că taha unlu lo alună ma mare de- alantu , ună di nurări , ți s- afla față , dzîse : „ Cum nu țî angreacă , lea dado , di ti încaci cu ficiorl’i ! “ 
Aestă așteaptă moașa , ca si strigă și si s- încace apoia cu săhățle ; că nu au arșine , că sta cu mîñile -n poală ș- cu ciciorele tu cinușe , că suntu di cîile s- lă da nîsă apă în gură , că tu chirolu al’ei lumea era altă turlie , înveastile nu-aveau gură dinintea soacril’ei , că șeapte añi di dzîle - nîsă nu zbură cu bărbat-su nintea sucrimil’ei , iar tinirile di tora zburăscu ș- isusite ! 
Alteori nu bitisea cu gura - pînă nu fudzea tuț di ningă nîsă , - canda lu-avina cîvgălu cu țeara , că un zbor u astăl’ea , ș- ahît agiundzea . 
Ma , di calea aestă - nu agiumse pînă aclo . După țe gri - cîte gri , s- turnă cătră nora ațea cama ñica și- l’i dzîse : 
- Țe stai ași , tine ? Ia adu tortul ațel aroșlu și druga aoa , că ficiorl’i vor marțu , ti agărșiși că mîne -i marțul ? „ Marțu , marțu vrem ! “ - strigăm noi , tuț - și , tr-oară , muma șuță un hir lungu , fațe marțul , numiră cîț him , și dit ună cutie rudzinată scoase niște pîrădziț cu guvă , l’i îmbăiră cîte un tru marțu și nă li tricu la tuț di gușe . Apoia nă ligă marțu ș- la mînă , ș- la cicior . 
- S- nu v- arădeț di scuteț marțul - nă dzîse nîsă - că daț giuvape ! Ațel di digușe vă -l băgai tra s- nu vă lăească soarle , ațel di la mînă - ca s- nu vă sirpicaț , iar ațel di la cicior - s- nu vă închidicaț noaptea pi tu căl’iuri , cîndu imnaț tu întunearic . După noauă dzîle , va s- agiungă lîndurile cu lilioțl’i , va s- vă li scotă atumțea , și va li băgăm pri nuc , s- li l’ea lîndărușile , iar voi va s- lî cîntaț : 
Lîndărușe , fachicușe , 
Dă-ñi niheamă sănătate - 
S- ñi băneadză dada ș- tate , 
Sora meauă , cu tut frate ; 
Ș- va di tuț tu viaete , 
S- ñi-aduț misur ș- birichete ! 
Iar voi , featile - si strigaț : „ lîndărușe , fachicușe , aripitle a tale - mîñile a meale “ - ca s- vă fugă lucrulu și s- vă gioacă mîñile , ca aripile a lînduril’ei . Țîneț cîte ună coarnă uscată ! Mîne dimineața , agiune , s- u angl’itaț cu un nod di apă , ca Dumnidzău s- vă dă sănătate , iar voi - loatile di vimtu , s- vă loaț mîne furca cu caer albu , ca lucrile s- vă ñeargă ambar , s- aveț inima hărioasă , albă ca un caer ! S- nu băgaț mîna pri ac , ta s- vă l’ea zal’ea . Ca s- înțăpaț cu aclu , va-ñi si sirpicheadză tutiputa , nu va putem si sculăm caplu di lăngori , mușcări di inimă , înțăpături pri mîñi și prit cicioare va s- avem tut anlu ! Ș- borge s- nu plătiț mîne , că tut anlu pri plată va s- v- aflaț ! 
Lale Teja , ca apus-apus di iu era tes , greaște : 
- Ore , mamo , alasă -le ațeale , ma - ași s- țam urăciunea - spune , ca s- avdă ș- nipoțl’i , cățe are lîndura coada ca di foartică , ș- cățe ș- adară cuibul prit case , și- are și ghiurdane di gușe ? 
Ahtări întribări u arîsea mult - l’irtata di mumă . Își acîță , di cara , narea - cu daule mîñi , semnu că easte cu chefe , și nă spuse părămithlu aestu : 
„ Era unăoară un bărbat , ca di ilichie niheamă tricută , - ia , ca mine s- dzîțem , di vărnă țindzăț de- añi ... ( Cu tută că avea aprucheată suta ș- γinγiț - vîrnă-oară Curcusura nu s- fățea ma mare di țindzăț de- ani ! ) Și - omlu aestu avea trei feate , tute tu ilichie și vărnă nu ș- era mărtată . Eeee ... ghine ma , viñe oara ș- chirolu ca amirălu s- lu acl’eamă ș- pri tatăl a featilor tru aschere , că s- fățea polim . Ma , maratlu di om - l’i viñea s- glărească anda s- minduia cum s- alasă acasă featile singure . Tră ațea cădzu pri mare cripare , și tută dzua stătea învirinat . 
Ună dimineață , feata ațea ma marea intră tu oda a tată-sui , și cîndu -l vidzu nîrăit di plîngu , îl’i dzîse : 
- Țe ai , tată , di plîndzi , nu-ñi aspuñi și- a nia ? 
- Țe s- nu plîngu , lea hil’e ! Amirălu mi acl’eamă tru-aschere , la polim , ș- cum va s- v- alas voi singure ? 
- Aaa ... Tră aestă plîndzi , tată ! ... Eu dzîțeam că aveai gaileie s- ñi-adari prica și s- mi măriț cît ma tr-oară , ș- tine ti minduiești la lucri dip chirute ! 
Altă dimineață s- duse feata ațea nolgicana la tată-su , ș- cum află ș- nîsă tră țe s- plîndzea el , l’i dzîse ș- ea zboarile a sor-sai ma marea . 
Duse ma năpoi ș- ñica feată , și- l’i dzîse : 
- Cățe , tată , tut uhtedz , plîndzî și stai învirinat ? Spune-ñi și a ñia , nacă aflăm vîrnă cearei , ca s- ță treacă dorlu ți ti arde ! 
- Țe s- ță spun , hil’e -mea ... Ñi-easte frică s- nu mi paral’eai ș- tine , ca surările a tale , ma ... cu tută aestă , s- ță spun : ia , amirălu va s- mi disparță di casa mea , di fumeal’ea mea , și s- mi pitreacă tu polim . 
- Tră aestă ti jilești ? - l’i dzîse feata . Ñergu mine tu loclu a tău ! 
Di harauă , tată-su u bășe pi frămte , apoia u îndreapse , îl’i tăl’e perlu , l’i băgă strañe ficiurești , și - pri un cal țe mîca niori , feata fudzi a doua-dz de- acasă . 
Cîndu s- dispărțîră , tatăl a featil’ei scoase trei peri di barbă și îl’i arucă după feată . Iar perl’i - s- feațiră cîțiluși și s- loară după calu a featil’ei ... 
Și- agiumse feata tu strañe di ficior , la palatea amirălui , iu toț s- ciudisiră di mușiteața aestui nou ascherli . Mași ficiorlu a amirălui , di oara țe u vidzu - aduchi că i feată , ñearse la mă-sa , la amirăroañea , și- l’i dzîse : 
- Mamă , noulu ascherli easte feată , nu i ficior ! 
- Nu , hil’iu - ma , cara s- vrei s- ti umpl’i , duțeț -vă -n cirșie deadun , și - ca s- tragă la neale , la veri , la ghiurdăñi ș- la biligichi , easte feată , iar ca s- tragă la tufechi , la rivolveri , la cuțute - easte ficior . 
Cîțilușil’i , cari era aclo , avdzîră zboarle aeste , și s- dusiră di-l’i spuseră a featil’ei . Tr-ațea , cîndu nîsă iși în cirșie cu ficiorlu di amiră , ș- vru ficiorlu s- tragă la giuvaergi , îl’i dzîse : 
- Țe , mul’eri him noi ? Ai la arme - că eale suntu ti bărbaț ca noi ! 
Seara s- turnară acasă , și cîndu ficiorlu de- amiră l’i spuse a mă-sai că noulu ascherli trapse la arme , amirăroañea dzîse : 
- Vedz că duchii mine că easte ficior ? Ma , cara s- vrei s- afl’i nica ma ghine , duțeț -vă di vă culcaț tu iarbă vearde , sum fag . Dimneața , cîndu va s- vă sculaț , la tine va s- hibă aroauă loclu , iarba - vearde , iar la nîs , ca s- hibă feată , va s- mărănγipsească și va s- îngălbinească iarba . 
Cîțilușl’i iar avdziră și iar s- dusiră di-l’i spusiră a featil’ei , și - piste noapte , cînd ficiorlu de- amiră ș- noulu ascherli durñeau , cîțilușil’i purtară apă -n gură , di adăpară iarba , ași că , dimneața , loclu a featil’ei era ma vearde , ma cu aroauă dicît a ficiorlui , cari di sibepea aestă va s- cripa di inate . 
Ñearsiră tu polim , s- bătură cu dușmanlu , feata feațe multe giuneț , tru sone azvinsiră . 
Cîndu , sîlghită dit aschere , feata fudzea tr-acasă , ficiorlu di amiră u pitricu diparte , pînă la un arîu . Cît s- arucă dinaparte , feata l’i strigă : „ Feată ñi-eram , feată mi tornu ! “ 
Ficiorlu di amiră mutrea după nîsă - cu multă sivdaie , și cîndu își turnă feata fața cătră nîs nica ună oară , el trapse cu nelu a lui și- u agudi pi cărinte . Dintile agudit - s- feațe de- asime , și lucrulu aestu lu știa ficiorlu di amiră ! Cîndu s- turnă acasă , l’i spuse a măsa -i . 
Di dzua ațea , ficiorlu di amiră u avea mintea tut la feată-ascherli , ș- ca s- poată s- u află , s- feațe ca țiritor , băgă strañe vecl’e , arupte , dispiticate , lo ună tisagă cu cărușe , s- alagă di hoară-hoară . 
Ași agiumse ficiorlu de- amiră ș- tu hoara featil’ei . Duse el tu uborlu a l’ei , și strigă : „ Aide , fuse , fuse , fuse , bune ... “ La zboarile aeste , feata scoase caplu pri tu pingere . Ficiorlu u vidzu , și - după dinte , u cunuscu . 
Lo feata fuse , ma - tru oara țe-l’i misura mel’ilu , - că mași cu mel’iu vindea fuse el , nu știu cum s- feațe și mel’ilu s- virsă . Ficiorlu acăță s- lu adună di gîrnuț , ca s- treacă oara ... 
- Na altu , și- alasă -l ațel tu găl’iñi , l’i dzîse ținiva . 
- Aestu-ñi fu tihea , va-ñi lu adun ! , nu vru el . 
Cu ași , cu ași - lu acăță noaptea . Iu s- ducă ? Că hane , vedz că nu avea tu hoara ațea . L’i feațe arigeaie a tatălui a featil’ei , s- lu alasă s- doarmă aclo . Și - lu alăsă . Ș- di bun țe era , nicuchirlu a casil’ei lu băgă s- doarmă în casă , tu cohe . 
Cîndu si culcă , „ fusarlu “ vidzu că feata doarme tru ună sfinduche iu u încl’idea tată-su . Și , ñeadză-nopță - cîndu tuț durñea , si sculă , arucă țară di mortu piste tuț din casă , ca s- nu si dișteaptă aγoñea , lo sfinduchea cu feata di anumirea ș- fudz , fudz - ca puil’ilu ! 
Cîndu agiumsiră aproape di palatea amirălui , feata s- diștiptă și avdză cucoțl’i cum cînta . Ea nu știa iu s- află , ș- gri di trei ori : „ Tată , tată ! Canda cîntă cucoțl’i a amirălui , canda n- aflăm la palatea lui ! “ 
- Aclo va s- intrăm tora , - l’i-u turnă ficiorlu de- amiră . 
Cîndu avdzî feata boațea aestă , aduchi iu s- află , s- năiri multu că u furară di la tată-su , și s- giură ca - trei añi s- nu scoată zbor din gură ! 
U scoasiră dit sfinduche , u înviscură tu strañe amirărești , și cîndu u vidzu ficiorlu di amiră - armase ca glar după mușiteața a l’ei , ma - țe u vrei , că era mută , și - cum putea el s- l’ea nă înveastă fără limbă ? 
Tricură aproape trei añi . Țe nu-l’i feațiră , si zburască , ma feata - țiva-ici , mută - ș- bitisită ! 
Vidzură țe vidzură și- u feațiră apoia ca huzmicheară , și l’i dădea multă zore . 
Ficiorlu di amiră nu putea s- amînă ninsurat . Pînă ma năpoi lu cîndisiră s- l’ea altă . Țe s- facă ? S- isusi , ș- tora apărñiră numta ! Ma , cît multu u vrea ma ninte pri feata furată - ahît nu u vrea s- u veadă tora ! Ca s- u cheară , u pitricură s- l’ea aluat di la lamñe , tra s- fîrmită pîne trî numtă . 
Marata di feată închisi , ma cum si s- ducă ea , că nimîcată știa că nu ascapă ! Tr-ațea , în cale - șidzu tu un loc ș- plîndzea , plîndzea di ti curma ñila . 
Ali mire l’i si feațe ñilă mare . Iși la feată , ca mul’eare , și- l’i dzîse : 
- Țe plîndz , lea feată ? 
- Țe s- nu plîngu , tetă ! Că mi pitrec la lamñea , s- l’eau aluat ! 
- Nu te- aspare , - l’i-u toarnă mira ! Du -te , că nu va paț țiva . Ma , cîndu va ti aprochi di casa lamñil’ei , va s- vedz un mer anvîrligat di schiñi . Tine cură -l di schiñi ș- apoia l’ea un mer , ca s- vrei s- mîți . 
Ma-nclo va s- afl’i un γumar , cari tu loc di pal’e - are oase dinainte , ș- un cîne care - tu loc di oase , are pal’e dinainte . Tinea l’ea oasile di la γumar , arucă -le la cîne , și pal’ile di la cîne bagă -le la γumar . Ș- nica ună : la poarta casil’ei ali lamñe easte nă fîntînă nicurată di vîrnă oară , împlină di jegne . Tine cură -o ghine , mușeat , bea apă și intră apoia fără frică la lamñea . 
Feata feațe cum u înviță mira , intră la lamñe și- l’i dzîse : 
- Bună dzua , tetă ! Nu-ñi dai niheamă aluat , că va amirălu s- fîrmită pîne trî numta a hil’i-sui ? 
- Dipuni -te , hil’ea mea , înghios tu țilar ș- l’ea -l ! 
Feata s- dipuse , lo aluatlu și nu s- turnă pri la lamñe niți s- l’i alasă sănătate , că știa țe u așteaptă - ma , dit țilar , tu ubor , și - afoară din casă ! 
Lamñea , cari și struxea dințîl’i ta s- u mîcă , ma vidzu di la pingeri că feata fudzi , s- lo după nîsă . Cîndu feata agiumse la fîntănă , lamñea strigă : „ Fîntănă , acață-u ! “ Ghine ma - fîntăna-l’i dzîse : „ Tine , lamñe , arucai cuprii tu mine , ș- mi alăsai împlină di jegne , iar nîsă - feata , mi cură și biu apă dit mine ! Acață-u tine , ca s- vrei ! “ 
Tricu ș- pi la cîne , feata . „ Acață-u , cîne ! “ , strigă lamñea . „ Cum di nu ... “ dzîse aestu , „ tine ñi arucai pal’e , ma feata ñi deade oase ! “ Tricu ș- pi la γumar . „ Acață-u ! “ - dzîse lamñea . „ Cum di nu ... “ - l’i-u turnă s- γumarlu . „ Tine-ñi dădeai s- mîc oase , ea ñi-arucă pal’e ! “ Tricu pi la mer : „ Acață-u , mer ! “ - dzîse lamñea . Ma , merlu : „ Cum di nu ! Tine mi alăsai s- mi încalic schiñil’i , ș- feata aestă tricu pri aoa , ș- l’i cură ! “ 
Cu aeste , feata ascăpă di lamñe și - tuț di casa amirălui s- ciudisiră , cum putu nîsă s- aducă aluat di la lamñe și s- ascapă nimîcată ! 
Ca s- l’i da greață mare , ficiorlu di amiră îl’i căftă - chiro di iarnă - s- arnească tută calea , di la nîs pînă la casa înveastil’ei , și di ună parte ș- di alantă s- aibă mași meri ș- alțî arburi mușeaț ! 
Feata acăță iară s- plîngă . Mira l’i iși diznou și- l’i dzîse : 
- Tine , feata mea , ascundi -te astă seară , că piste noapte va tragă un vimtu ahît zurlu - ți va aspară lumea : arboril’i va hibă minaț dit loc , calea pri iu va s- treacă mîne ațel’i cu numta , va hibă curată-γilie , iar di ună parte ș- di alantă va s- aibă arburi multu mușeaț . 
S- ciudisiră și sărmănițl’i di-ațea țe vidzură dimneața ! Calea - di la niveasta la γrambolu , era ca ună grădină dit paradhis ! 
Aficiorlui diamiră - nica ma multă inate îl’i viñe , și- l’i dzîse : 
- S- aruviñi calea , di la mine pînă la socru-ñiu , cu apă purtată tu țir ! 
Iși iară corba di feată nafoară , și s- tuchi tu plîngu ! Și iară l’i si spuse mira : 
- Țe , lea feata mea , nica nu ascăpași di-arale ? Ia l’ea tine țirlu - ș- eu va s- angan puil’i . 
Feata țînu țirlu , iar puil’i s- găl’inară și astupară guvile-l’i . Ași - feata aruvină calea ! 
Apărñiră numta . Loară niveasta și- i dusiră la bisearică . A tutulor lă deadiră țeri , iar ali feate îl’i băgară tu ungl’ile di mîñi spidhă di dzadă . Și , s- arse , dzada ș- acățară si s- ardă ș- ungl’ile . Lumea ahurhi si strigă ! L’i mutară ali niveaste zăvonlu - și ahurhi s- grească ș- nîsă : 
Cufă , cufă , dorină , 
Glară și nevol’ină - 
Lea-ț ocl’il’i di pi curuñi : 
Ț-arsiși ungl’ile di mîñi ! 
Dzua ațea s- umplea trei añi di cîndu feata fu furată . Giratlu era pînă dzua ațea , ș- cu tută că lumea u știa mută , ea strigă atumțea : 
Cufă , dorină s- ti faț , 
Ca s- azbori pri tu bărbaț , 
S- ti faț lindărușe , 
Și si- ñi ieși irușe - 
Prit cripituri di ușe ! 
Niveasta s- feațe tru oară puil’iu , și- azbuiră di ninga ficiorlu di amiră . Tru-ațea oară , muta di pînă aeri fu înviscută tu strañe di înveastă și - ficiorlu di-amiră si- ncurună cu nîsă ! 
Puil’ilu țe s- feațe alantă niveastă - s- acl’eamă lîndărușe . Cîndu azbuiră prit cripitura di ușe , oamiñil’i s- himusiră cu furticușa și- l’i tăl’eară fustanea di înveastă , ma foartica s- acîță di strañiu și s- feațe coadă . Di-ațea , lîndărușa are coada ca furticușe . Ghiurdanea di flurie - armase tot ghiurdane ș- la lîndură , și - di dorlu că nu putu , ca niveastă , si- și facă ș- ea casa a l’ei , ca lîndură și- adară cuibul prit case , pri sum streahă “ . 
Cîndu muma bitisi părămithlu ali lîndure , acățară cucoțl’i s- cîntă . 
Curcusura ( țe numă ! , trî ea , cari era ahîntu bună ! ) - nai harauă era seara ațea , di nu durñi vîrnu tută noaptea ! „ Ași i ghine - hil’i a ñei “ , dzîse nîsă , „ ca tut anlu s- hiț diștepțî și s- nu u aveț mintea mași la somnu “ . 
Altu marțu nu feațim cu muma . Anlu ațel u l’irtă Dumnidzău , ș- tora nu si știe di nu s- feațiră loc și oasile nica . Ma cît nă vrea , l’irtata , ș- cît u plîmsim cîndu muri - cu tuti că era multu moașe ! 
Țe ghine bănam tu chirolu ațel ! Eram ficiori , gailei nu aveam , iar muma nî avea ca puil’i di cloce . 
Tricură añi de- atumțea ! Ază , tuț nipoțl’i ali Curcusuri him bărbaț , arăspîndiț pri-aoa ș- pri-aclo , și mași cu gailei , și auși nainte di chiro . 
Cum trec añil’i , ș- cum s- lîiaște lumea ! 
BUȘCUL 
Deadim la doauăli masuri și mulile arujiră tră cunache . 
Discîrcăm . 
Țe lai virdeață ! Ț-era ñilă s- calț . Lilicile - ună boie , s- ti îngrochi năuntru ; iarba - s- tradz cu coasa . Cărvănarl’i nu călca împade di harauă , l- arîdea fața ! 
Ași lă si- află : s- imnă el’i pri pade , noaptea tu-ntunearic , și si s- tuchească ñeadză-veara tu soare , tu părjală . Trî nîși - calu easte năinte di fumeal’e , că di cal easte ligată bana lor , a armâñilor ; di pri el așteaptă ahîte guri acasă , ca puil’i di-alîndură ; calu-l’i poartă casa , el lu-alină veara tu munte , îl dipune tu-arniu . Tr-aestă , s- nu-l’i puteare calu , ni mîcă , ni bea ; cărvănarlu sta cripat și- nvirinat , canda are mortul în casă . 
De , lai armâñi , de ! Cripările a cailor și a oilor vă bat , fărmațile ali tutipută vă mîcă ! 
Era noaptea . Arîțimea nopțîlor di prumuveară tu munte i minută . Soțl’i-ñi turna aștirnuminturile a cailor , mulile se- antîvîlea , alte păștea iarbă . Eu , adunat gl’em tu tîmbare , ñi-ahuleam mîñile di arcoare , că era nica arud , ațea prumuveară aveam ișită cu cal’i . 
Aușlu Duca , a cui nu-l’i angrica vîrnoară ș- nu știa țe va dzîcă leane , adună ună poală di cuculici , un bățat de schiñi , scoase păl’iușlu țe -l trădzea tu mănica di tîmbare , ascutură ună-oară și anghe foclu . Bușiclu trapse niște putridzîñi , trupuri di chin , și le- arucă analtu . 
Foclu se- aprease , fleaca se- anălța ma mare di ună boie , dugoara dădea di-aoa ș- naparti , di n- ardeam dinîinte ; ghini ma , tu pîltări tăl’eam guvojdzî . 
Noi nă mîșcîturam ninga , cîndu tu plailu di sternă se- advzî ună tracă : ambîiră nă cărvane . 
Cărvănarlu cînta dulțe cînticlu di jale a armânlui . Ciulim urecl’ile . 
- Țe-asculțî ? Cărvanea al Ton ? , gri Bușică ; nu cunușteț traca di Gala ? Si- l’i băneadză , livendă mulă are ișită , arauămbăirare fațe ! 
Aușlu Duca lăcrimă . La țe s- minduia ? 
Ahtare easte inima a omlui : ună harfă țe-acață si plîngă , ma badz mîna pri cordzî . Gala al Ton l’i-aduse aminte Bușcul a lui di vîrnă-oară ; cînticlu a cărvănarlui îl’i diștiptă dzîlile dit tinireață . Ași suntu aușl’i . Di cîte ori și- aduc aminte ñeatile , îl’i l’ea parapunlu . 
Ș- morțîl’i vor plîndzeare ; cîndu sunt aduși aminte . Dit creaștitlu aților oprdzăț și- ahîț di añi țe-l’i alghiră perlu și- l’i încusurară truplu , își arcă ocl’il’i năpoi , tu largul cîmpu a banîl’ei , și- adună minduirle slabe , neguroase , umflă ciubuchea și- acîță ! 
- E , nipoate ! Bună -și Gala , ma cu Bușcul ... Bușcul a meu nu easte , chiru ! ... Giunețli , murafetea ațilui cal , greu lucru s- le- aibă altu . Boia , perlu , ungl’ea ... țe-l’i lipsea ? Tute hările le- avu . Căpuilu gurgul’itos , puilu-mprostu , coada lungă pîn ’ di pade , percea speasă , caplu cip , canda era faptu cu mîna . 
Cîndu aruca ciorlu , întreg capidan ! Lișoară -i Gala ; ambairă , nu se- agioacă ; ma Bușcul nu-avea soț . Carea lu-ncărcam și- l’i dam cale , nu mi durea caplu di grită , ca alțî cărvănari . Cîte cărvăñi s- era nîinte di bandă , bandă le- alăsa pri tute năpoi . Lă scutea petali a mulilor . 
Și- era dure ca ună-oară s- treacă prit ună cale , ca si- u țînă minte trî totîna . 
Tu -a Cărădălui vrea nă chirdem , se se- aspună semnu cu noi . Trîș Prișteani , ună încîrcăm și- apitrusi ună negură groasă , îndisată , țe doauă ori cu oara nu nă videam un cu alantu . „ După Bușcul “ , aurlară soțl’i . „ El - ca s- nă scoată naparti , dem altu ... “ 
Ș- Bușcul , cu noima a lui , nă scoase ! 
Tu chirolu a Larisîl’ei mi turnam di Sărună . Aveam cu mine mași doauă-sute di lire , hisapea di cărvanea tută . Tricui Vardarlu la punte și , aproapea di budza di-arîu , năuntru , tu arîgoz - arujiră ceașav alțî doi cal’i . Aruji ș- Bușcul . Nu tricu multu și doi circheji , doi chisîgeadz si zmulsiră încalar , cu cordzîle tu mînă , ș- tu-apală se- alăsară , ca șainlu din dzeană , analtu pri mine . Bușcul lu-aveam urdzat ș- era pri trup . „ Ha “ - l’i fac nă oară , ș- nu s- vidzu ! Azbuiră , canda avea peane . 
Iu s- mi- alăchească dușmañil’i ! ... 
Altă-oară , băgam cu soțl’i sare la Tuzlă . Loai tilegraf di Verγea că tată-ñiu i greu lîndzit , dădea ș- loa dit aestă lume . El trădzea punga , și s- nu him tu moarte-l’i , ñi-aspărdzea casa . Cît aveam scoasă fumel’ile tu munte ; era ninca pri Mai . Încalic Bușcul , ș- tră trei ori analtu agiumșu la arîulu ațel marle , arîulu Duna : era budză cu budză . Nu trițea ș- căravea . Mi minduiescu țe s- fac . Nu era tră stare . Mi- aurlu nuntru ! 
- Iu ñerdz , ore avhil’eate ! Nu ț-u vrei bana ? - mi strigă un fărșirot di Prodom . 
Mași boațea l’i-avdzîi ; nu-ñi turnai caplu , ahît aγunisit eram . Tricui ună mînică . Am alante doauă ? 
Bușcul țe dădea cap totîna , di aestă cale freadze năpoi . Îl jurtuii nîscînte ; el mîșcă fîrnul . Își hipse caplu pîn ’ di urecl’i tu apă , lu scoase , se- ascutură , aruji și ... si- ndisă . Bluim ! ... Ș- nu nă vidzum . Nă mută apa . Calu , mași caplu nafoară ; eu , canda șideam pri apă . Atumțea -l vidzui țe inimarcu era ! 
„ Tfff ... fffî “ - sufla di oară-oară . U tîl’ea apa ca varca . Eram tu mesi . Din dzeană aripidina , ca vimtul , un mare , un gros cîciub di fag . Bușcul stă , îl mutreaște , ș- ca omlu țe se- afireaște di cheatră , aștiptă di tricu cîciublu și- apoia s- mină dit loc . 
N- arucăm dinaparte . Dipuș , ul loai di gușe ca pri -un frate , și- l bășeai tu frunte . 
Ahtări cal’i nu se- acumpără cu paradz . Nu că avea sîltănate tu imnat i tu ambăirare , ma își păștea ună pășteare , că nu-ñi alăsa vîrnăoară mulile agiune . Țe ? - vrea sta se- adună iarbă tîrîtă , țarțaclu , chidinușlu , ca alțî cal’i ! S- l’i-alghea di foame ocl’i - și vîrnăoară nu băga caplu împade . Se- aspindzura , ca capra , tu chetri , s- dipunea ca aricilu tu vîl’iuri , tu creacauri ca se- află oradzîle , brîzñeaua , tufa cu cipet . 
- Și- alțî am avdzîtă tra s- lu-alavdă Bușcul , gri Bușică țe si încl’ina cu țigara -n gură . Di iu lu-agudiși ahtare cal ? 
- Lu-aveam di trîș Dubniță , tu Vurgărie , di la Simlu , un armân di Muloviște , țe țînea hane . Tu-ațel’i añi fățeam cărvane , nu șicaie . Prumuveara - ună discărcam fumel’ile tu munte , n- arăcheam cal’i și - iu nă videa ocl’il’i : Ianina , Ghiorgea , Bitule , Perlep , tu Vurgărie , tu Serbie , Bosna ... - tute a noastre era . Multe locuri videam , cîsîbadz alăgam ; cu soi-soi di oamiñi aveam s- fățeam ; tr-ațea , di tute limbile știam . 
Am bana ! Țe lai bană di beu ! Bujanile nidistupate nu s- gulea di γin . Tu ațel chiro nu știam mas : al’iurea n- afla dzua , al’iurea noaptea . Nu nă se- aura vîrnăoară . Di cum iși aestă pondă cale di her , nă si tăl’eară mîñile a noauă , armâñilor . 
Si scunghi bana , nipoate ; criscură cripările . Ciurutipsi lumea , ciurutipsiră ș- prăvdzîle ! ... 
MAIA TINCA 
Ună dumănică trițeam pi ninga casa ali maia Tinca . „ Easte un mes di cînd nu u vidzui , îñi dzîș cu mintea ; a s- mi torn , poate si- u aflu tu ape ma bune . “ 
Intrai în casă și- u-aflai maia Tinca cum nu mi- aștiptam : hîrioasă , cu zbor dișcl’is , ș- budza l’i arîdea ca la ună feată și șeasprădzațe di añi . Țînea tu mîñi ună fitică disfășată , țe u avea glărită di giucare . Tra să-ñi facă chefea și- a ñia , ahurhi si- u gioacă diznou și si- l’i cîntă : 
Trumba , tumba tumba-mba , 
Feata-aestă -a cui ș- eara , 
Cui și- eara di nu și- u va ? 
A li ată și- al tata ! 
Apoi u țînea puțîn , u surghea cu mutrita și- cu arîslu , u bîșea , ș- cînd ahurhea s- plîngă , iara îl’i cînta : 
Alea feată ñicădză , 
Alea mușuticădză - 
Gioacă-ñi , gioacă-ñi , gioacă-ñi - 
Gioacă-ñi și arsare-ñi , 
Gioacă-ñi , feată , prit ubor , 
Trî inatea tutulor ... 
- Va si- ñi gioc și va si- arsar , 
Tra si- ñi l’eau gione bichiar . 
Aduchii cari eara itia trî cari maia eara ahînt hîrhoapă . Avea îndriptate , că ñiclu easte urăciunea al Dumnidză , easte arîslu și- buneața casil’ei . 
Nu șidzui mult și- u-ntribai : 
- Trî țe , maie Tincă , cu un mes nîinte , șideai ahînt învirinată , di cînda ț-avea mîcată γumarl’i fărina di tu sac - și țî si- avea nicată cîrăγile ? 
- Cum si nu stăteam , lai hil’iu , - si- l’i am urăciunea al Dumnidză - , cum si nu stăteam ! Greața și- fațirea cît dulțe sunt , ahînte fîrmațe au . Ună feată scumpă ñi -am , și- cînd mi minduiam că vreai cadă lihoană , ñi si muta perlu din cap , ñi si dinica inima . 
- Dumnidzălu i mare , maie Tincă , și- nu alasă vrîn s- cheară . 
- Mare , lai hil’iu , - s- L’i -am urăciuñile - ma fără hări , țiva nu s- fate , iara . 
- Că vine zborlu trî hări , va ti pălăcărsescu mult si- ñi spuñi țe adeț s- fac la fațire , maie Tincă . Va ț-u -am ti borge - și va-ț trec numa tu carte ! 
La aeste pălăcării , maia-ñi spuse multe , di cari țîn minte ațeale cama arîsite , țe li spun ma-nghios : 
„ Cînd da dorurle , sarțina lipseaște si s- firească , s- nu u înveață vrîn că vai facă , altă soie u adastă și nu poate s- facă . Tra si s- aspargă adăstarea , prinde ca sarțina s- l’ea mîna ali stă-măriei ( ună turlie di iarbă cu ținți hire ) , s- bagă hirile tu apă , și s- bea di-ațea apă . După aestă , vai bașe patrule chioșe di tu oda iu va cadă lihoană . Muma , moașa , tuți ațel’i din casă - l’ea în gură apă și- u pruscutescu tu față , sarțina . Di ma nainte și- au cîștiga si află un ou di puil’iță , oulu țe -l ouă prota oară , de- apoia ună suvalniță și- ună cheatră di sfulg . Aeste trei lucruri li l’ea sarțina , li treațe pri tu cămeașe di pri nîsă și dzîțe : „ cum treațe suvalnița pri tu arăsboi , ași s- treacă ñiclu pri tu mine “ ( di trei ori ) ; „ cum cade sfulgu curund , si cadă și ñiclu di tu mine “ . 
Di cara cade ñiclu , si speală tu ună lighene . Priste ațea lighene treațe lihoana și- dzîțe : „ Tricui priste amare și nu mi nicai “ . Apoia treațe priste un mîngal di foc și- dzîțe : „ Tricui pri tu foc și nu mi arșu “ . 
Năinte di treațirea priste lighene , și priste foc , mămia - cu ună țupată , imnă di a- vîrligalui di lihoană și fațe niște tăl’ituri , ca seamnili di cruțe . Cîndu tal’ie , lihoana u întreabă : „ Țe fați ? “ - „ Tal’iu utențile ! “ - „ Țe tal’i ... ? “ - „ Îți tal’iu utențile . “ Întribările și spunerle aeste si fac di ahînte ori , cîte ori fațe tăl’ituri ca di cruțe . ( „ Utențe “ - suntu niște dureri di cap , andrală , țe îl’i γin ali lihoană . ) 
După țe s- fac tute aeste , u duc lihoana pi pat . Sum căpitiñiu îl’i bagă țupata cu care tăl’iară utențile , tra si u afirească , si nu l’i γină eară . Di -a vîrligalui di pat , sum aștirnut , bagă ună fune , tra s- nu-aibă anacră urutețle si intră tu pat , și s- nu-aibă pri iu si s- ducă Albile la lihoană . Ahînt țupata , cît și funea , li țîn - di la trei pînă la noauă dzîle pri pat . Tut sum căpitiñiu si bagă și fartica cu care mamia tăl’ie buriclu a ñiclui , u bagă încl’isă , tra si nu aibă doruri di inimă - ahînt ñiclu , cît și măsa . Lihoana , tra si nu si l’ea di ocl’iu , l’i si bagă di gușe un nel , tricut prit un hir fapt di boie albă și aroșe . Aest nel îl poartă patrudzăți di dzîle di gușe , pînă cîndu își l’ea ifchia . Ună bucată di aest hir si spindzură și la poarta odăl’ei ali lihoane . 
După trei dzîle di la fațire , a treia seară , ñeadzănoapte , γin Albile și Hărioasile - mirile - , tra si bagă tihea ñiclui . Di cu dzua , ună feată țe are tată și dadă tu bană , acață aloatlu - di frămintă trei turte . Seara țe γin Albile , părințl’i a ñiclui îl’i bagă sum căpitiñiu ună pungă cu păradzi , ică di gușe un bair di flurii , ună bucată di carte , cundil’iu și cerneală , ună di ațeale trei turte și ună scafă di γin . Albile sunt trei . Cathe ună mîcă di turtă , bea γin - și apoia oară țe-l’i va inima tră ñic . Di tute urările nu si- acață dicît ațea țe vai dzîcă ațea cama ñica di nîse . ( Punga di paradzi u bagă tra si s- facă avut natlu , iara turta și γinlu - tra s- li l’ea cu bunlu Albile și Hărioasile . ) 
Si spune că Albile și Hărioasile șed tu niște palăți cu ma multe caturi . Eale tută dzua alagă și si- agioacă pri tu odele ațeale multe și pri tu budrumile a palatlui . Di mări țe suntu palățile , nu dorm doauă seri tu ună odă . Tu oda țe li-acață noaptea , aclo șed di țină . Țina - nîscînte ori easte nu-are cama bună , alte ori - nu-are cama rauă . Cînd șed pri țină , lă γine cîte ună carte , tu care si- află scriați tuț nițl’i țe s- feațiră ațea dzuă . Eale u l’ea cartea ațea , u trec di mînă-mînă și- apoia dzîc : „ Cum him noi astă-seară , ași s- hibă și ațel’i ți s- feațiră asîndzi “ . Așițe că nițl’i au tihea țe u au mirile , seara cînd si fac , - după cum au nîse mîcări și ode ma bune ică ma arale . 
Lihoana , cînd l’i γin oaspiți , nu prindi si- l’i pitreacă , că -și pitreațe laptile . Cînd ñiclu plîndze mult , poți si- l’i aruți plînglu . Arucarea si fațe ași : ună moașe di tu casă iase noaptea pri fireastra casil’ei , cu un strañiu di a ñiclui , și iu veade luñină , dzîțe ași : „ Pînă tora plîndzea ñiclu a nostru tră feata “ - ică tră ficiorlu - „ ațilui ... “ ( badzi ună numă di tu vițiñi ) , „ di aua și- nclo si plîngă feata ... “ ică ficiorlu a țilui ... „ tră ñiclu a meu ! “ 
Cînd si lîndidzaște vrînă oară ñiclu di lună , atumțea poți s- lu-aruți ali lună așițe : muma l’ea ñiclu și , cu nîs tu brațe , iase la lună , noaptea . Apoia -l arucă di trei ori la lună , ași ! „ Pînă tora , Mărioară ... “ ică , Nicu ... „ eu țî eram dadă . Di aua și- nclo - mine țî escu nearcă și luna ță easte dadă “ . Ași dzîțe di trei ori - și dorlu di lună l’i treațe . ( Dor di lună , ică loare di lună - easte ună lîngoare țe -l slăghește ñiclu mult ; l’i-aduțe heavră , diareee și alte multe . ) 
Cînd lihoana are feată - și va si nu facă altă oară feată , poate s- li arucă featile . Cînd iase prota oară din casă , după patrudzăți di dzîle , și află vîrnă altă lihoană , cu ficiuric , dzîțe ași : „ Ficiorli a- tăl’i - la mine , featile a- meale - la tine ! “ Și ași nu fațe altă oară feată . 
Tut așițe poate si l’ea laptile di la altă lihoană , dzîcîndalui : „ Laptile a- tău - la mine , laptile a- meu - la tine ! “ 
Tra si- l’i γină lapte ali lihoană , si duțe ună moașe tu apirită , di udă ună bucată di pîne , la trei fîntîñi țe mutrescu cître soare , și- dzîțe : „ Cum cură apa di tu șoput , ași s- cură și laptile di la lihoană ; cum umple soarle șoputlu di luñină , ași s- umplă laptile sinlu ali lihoane ! “ Aestă pîne u mîcă lihoana . 
Pîne - si da și- a unui văcar , si- u udă la tute șoputle pri iu ñeardze dzua , apoia u mîcă lihoana . Tra si nu-l’i fugă laptile ali lihoane , lipseaște ca nîsă - patrudzăți di dzîle - s- nu veadă luñină di la casă xeană ... “ 
Și- alte multe ñi-are spusă maia-Tinca , ma nu li țîn minte tute . Cînd bitisi di-aspuneare , avea loată ñiclu un somn , și si diștiptă iara . Maia -l lo tu brață și- ahurhi ninga nă oară să-li cîntă : 
- Γinu-ñi , feată , γinu-ñi - 
Si- ñi ti ved țe ñi -ai în sîn ... 
- Filigeñi ti beare γin ! 
- Dă-ni -le -a nia , si- ți mi- ncl’in , 
Si- ți mi- ncl’in pri cîpitiñiu ... 
Ș- dapoia : 
Cucutici , lai cucutici , 
Cucutici di pri cuprii - 
L’ea -ți găl’ina , ș- du-te-arnie , 
Cu casă -ți , cu cătăndie ! 
Mi sculai și- l’i hărisii ș- mine puțîn fitița , urîndalui s- l’i băneadză și si- l’i da Dumnidză tihe bună . 
UN TILEGRAF 
Un vimt avros bătea dit amare și frîndzăle proaspite a poñilor pușpura un cîntec țe ți sițira la inimă . Cireșl’i își ligăna tu vimtu creaștitele a lor fudule , încărcate cu lilice albe , țe scîntil’ea la soare - ca creaștitele -a Elimbului , și murmura canda hărioși di mușeata lor stole . Lilicile scuturate s- ligăna lișor tu vimtu și seaștirnea ca apăl’i di neauă pi iarba aruvinată și vearde ca veștul . Ună ñiurizmă mușeată di tandafilă umplea grădina toată și alghiñile azbuira neacumtinat , di sti lilice - sti lilice , vîzindalui ca un pliumbu țe γine di diparte . 
Sum un nuc stuputos șidea-mproastă ună niveastă tiniră , ca di optusprăγinγiț di añi și turțea cu furca . Era analtă și scuturată ; avea un trup ca chipărișlu ; perlu arus l’i-era împlîtit cu doauă cusiță groase cît brațlu și anvărtite -n cap . Fruntea a l’ei , amisticată , laie și subțire ca găitanea , sti doi ocl’i albaștri chindisiț , scăldaț tu ună dulțeame țe si- u mutrești bana toată și si nu ti saturi di mutrire . Era un anghil prăpsit , un anghil fără peane . 
Alaturea di nîsă si- agiuca doi cilimeañi : un ficior ca di opt añi și ună feată ca di șease . El lu-acl’ima Nuli , iara nîsă Florica . Ficiorlu trîdzea ună cărvane di cal’i di lemnu , ascîlnaț un di alantu după boie - ma mărl’i dininte și ma ñițl’i dinăpoi - încărcaț cu mănucl’e di iarbă proaspită . Feata , un bujor di feată , cu doi ocl’i mări , albaștri , culca păpușile ca s- doarmă tu casa di chetri , adărată cu mășițăle -a l’ei . 
Turțea mul’earea , fuslu si- anvîrtea zvîngînindalui și bărțatile di hire nu si- anumira . Si- anvîrtea fuslu și la caplu -a l’ei mușeat - si- anvîrtea minduirle ațeale cama furtunoase . Are aproape un mes di cîndu lo carte di la gionile -a lei , Țul’ea , și Țul’ea nu si- avde s- γină . Amînarea aistă nu-l’i da arăpas , îl’i cutulbură mintea și- l’i sfreadină inima , ațea inimă-ndzernă , arsă di căñină . Că , vedz , cum nîsă are avdzîtă di la un și di la altu - ațea pustă di Americă easte ahît diparte , că mintea nu-ț agiundze . Și- apoia , cît piricl’iu are amarea ... 
Cîndu aiste minduiri u dirina , lăcriñile , fără s- te- achicăsească , acățară si- alăchiușură sti fața l’ei albă , și un suschir , litit canda dit frundzăle di hicate , desfeațe budzăle subțîri și vișinate a corbîl’ei mul’eare . 
Ficiorl’i s- turnară aspăreaț cîtră mama lor și , cîndu u vidzură cu ocl’il’i lăcrimaț , alăsară agioclu și si- aprucheară di nîsă . 
- Țe ai , mamă ? - întribă ficiorlu , cu boațe lînguroasă și ... aproape si- l pudidească și- el lăcriñile . 
- Țiva , scumpul ali mame ! 
- Cum - țiva ? , cîțe plîndzî macă nu -ai țiva ? 
- Ba ! , eu s- plîngu ? - nu plîmșu , scumpe ! 
- Ba , plîmsiși ! ... ti vedz di pri ocl’i , că l’i -ai lăcrimaț . Ia , și pri față ai lăcriñi . 
- Eee ... plîmșu ... Plîmșu di harauă că vidui cum v- agiucaț mușeat și cuminte . 
Tru oara ațea , un cuc albastru viñe di șidzu sti caplu a lor , pi ună lumache di nuc . Lumachea s- ligănă îndoauă-trei ori cătră -n sus și cătră înghios , și cuclu acîță si- și cîntă numa . 
Cilimeañil’i mutară caplu hîrioși și Nul’i întribă mă-sa : 
- Mamă , cîndu viñe cuclu ? 
- Aualtari , hil-ilu ali mame ! 
- Și- alîndurle ? 
- Și- alîndurle ! ... 
- Mamă , iu s- duc alîndurle iarna ? 
- Diparte ... diparte ... 
- Diparte ... diparte ... Și este multu pînă aclo ? 
- Multu ! ... mintea nu-ț agiundze . 
- Multu ... Mamă , ma largu easte America di aclo iu s- duc puil’i ? Cîțe nu viñe și tata , cum viñiră alîndurle prumuveara ? 
- Va s- γină , scumpul ali mame ; nu vî dzîș eu că va s- γină ? 
- Și cîndu va s- γină ? 
- Tora aγoñea . 
- Și va-ñi aducă ciandă ti cărțî ? 
- Avdzî , nu va-ț aducă ! ... 
- Și topcă ? 
- Și topcă ... 
- Și- a ñia ună păpușe din păzare , cu ocl’i albaștri , ca ațea țe are Aura ali teti Lenă ? 
- Și- a țîia , hrisafea mea , și- a țîia ! 
- Mamă , întribă iara Nul’i - easte gione tata ? 
- Gione , caleșlu -a meu , easte gione ca bradlu vearde di sti plai ! 
- Și mușeat ? 
- Mușeat ? ... mușeat ? ... ah ! ... easte mușeat ca tine , bușcul ali mame ! - și marata mumă își strease -n brață ficiorlu și- l supse di bășeare . 
Tu oara ațea , poarta arăsună cu vreavă și tinira mul’eare arsări ca chipinată di șarpe . Tu cărarea di cătră poartă , vidzu prit tufile di trandafilă că Tuli , un chiragi di hoară , cusurin ver a l’ei , γinea cu di-alaga . El , cum u vidzu di diparte , mută un plic mare și gri , împlin di harauă : 
- Meși , Zoră , - tilegraf di la Țul’ică ! 
Mul’earea s- cutrimbură . Canda nu știu cum îl’i γine aistă hăbare , că ma multu u aspîre dicît si- u hărisească . Dicît , aspărarea l’ei easte încot , că tilegrafu țe-l’i aduțe Tuli easte di la Țul’ia , di la scumpul a l’ei gione , di la mult aștiptatlu a l’ei xinit , țe-l’i avea scriată , aoa și- un mes , că va s- γină . Ea feațe-ndoauă șgl’iate cătră Tuli și- l’i dzîse , cu arîslu sti budză : 
- Ah ... Știam ... Știam ... că va s- γină . Ñi-avea scrisă el că va s- γină . 
Nul’i și Florica , ș- el’i , cînd avdzîră aiste zboară , întribară pi mama lor : 
- Cari va s- γină , mamă ? 
- Γine tata , luțeafirl’i ali mame ... Γine tata ! 
- Γine tata ? - dzîsiră ñicăzañil’i , împliñi di harauă , și- acățară si- arsară pit grădină , strigîndalui : „ Γine tata ! ... Γine tata ... “ 
Zora lo tilegraflu , îl disfeațe și acîță si- l citească cu mintea , ma fără si scoată un zbor - ea cădzu sfuldzirată tu-aridițina nuclui stuputos . 
Tuli , vidzîndalui că Zora lișină , fără si știbă ți cură , fudzi cu di-alaga în casă , si- l’i grească al preftu , tată-su ali Zore . 
Grădina si- umplu di lume . Mul’erle își smuldzeau perlu , alte bătea pălñile și cilimeañil’i , ca doi purunghi aspăreaț , γinea di-avarliga di lume , fără si știbă țe lî si fațe . Dicît , vidzîndalui că toată lumea plîndze , fără si vor , lă viñe , nu știu cum , ca jale și acățară și el’i si plîngă deadun cu alantă lume . 
Analtu , cu caplu gol și cu perlu cair arucat sti-anumire , șidea preftul , andupirat di nuc , fără si scoată un singur zbor . Durearea canda l’i-avea încl’eată gura și l’i-avea astupată fîntîna lăcriñilor . Cu dzeanile dipuse , el ținea tu mîna andreaptă tilegrafu și- l citea . Sute di ori poate lu-avea citită și canda tot nu-l’i γinea si si- ncreadă . S- moară Țul’ia ? Și cu toate aiste , tilegraflu scrie că Țul’ia muri și el easte pitricut di Dzimă , ficiorlu al preftu și fratile ali Zore . Nu poate s- hibă minciună . Țul’ia muri ! 
Alantă dzuă , canda sfulgul avea cădzută sti întreaga hoară . Ahîtă jale și ahît virin strîbătu ază prin hoară , că țî si pare că hoara-ntreagă easte un murmintu apărnăsit tu irñie . Arăzboaile nu si- avdu s- bată , cicrichile nu șuiră , niți scamnile nu γrățînescu . Cipit di om , niți alătrat di cîne . Mași nolgica hoarîl-ei , tu casa albă țe si- analță din grădină , angl’igată di lilice , si- avde un murmur adîncos , ișit canda dit murminte , un cîntic jilos , țe ti fridze la inimă , ca gilituri arușite -n foc . 
Ca ti mirinde , cîmbana di la bisearică acîță ca s- bată area și vrăhnos , ca di la mortu . Văzura a l’ei strîbîtea prit vimtul angricos și- aduțea jalea diparte ... diparte , prit creacurile chitroase a muntelui pustuit . 
Muri Zora ! ... Și hoara întreagă , ñic și mare , si- avea adunată la casa albă di nolgica gradinăl’ei ca si veadă nica ună oară , oara di ma năpoi , pi Zora al preftu , pi-ațea flambură a hoarîl’ei , ti cari hoare întredz si- au alumtată . 
Di ună parte și di-alantă di mortul îngrupat tu lilice șed înviscuț tu lăi - Nul’i și Florica , ca doi anghil’i învirinaț sti murmintile a Hristolui . Țî si- arupea inima di jale și nu știai cari si plîndz ma multu . S- plîndzi tinira niveastă , ună lilice sițirată tu caplu a prumuvearîl’ei , i dol’i oarfăñi arămași erñi și fără andoapir tu lumea aistă ? 
Cîndu preftul arucă ațea di ma năpoi mînată di țară sti hil’i-sa , anîlță ocl’il’i cîtră țer și dzîse cu boațe nicată tu lacriñi : 
- Xeană ... xeană ! ... blăstimată xeană ! ... tine nî pustuiși hoarile di gioñi , tine smulseși suflitlu a farîl’ei a noastre ! 
GARDANI 
Miti al Tegă s- turnă acasă multu cărtit . Ună intrată di la ușă , mul’eari-sa lu întribă : 
- E , nu s- vidzu niți az ? 
- Nu , dzăse Tegă , nu lu-are iuva . 
- Ași easte căndu te- alași pri un om nicunuscut , un om xen ; Ș- eu nu știu d- iu lu-aflași , di -l băgași picurar , îl’i dădeși tu măñile a lui avearea . Și - s- nu da Dumnidzău - , cara s- l’ea turma și s- facă-nclo ? ! 
Tegă nu gri . Stătu ca bătut di grindină , tu udaia tăcută , iu intra pri neaduchite fumăria nopțîl’ei , și s- mindui , s- mindui , că poate mul’eari-sa avea îndreptu . Nu -i lucru țe nu se- adară : apucă dămurile , l’i-u-adună cu turmă cu tot cătră-al’iurea , și apoia - iu s- întreghi ? Iu s- l’i cafțî urma ? 
Picurarlu avea niște ocl’i niuroși sum frîmțealile mări , tufoase , niște ocl’i ... Di căndu-l’i l’i vidzu - nu-l’i si părură buñi . Și , anarga , Tegă acîță si- și aducă aminte dzua căndu viñe la nîs picurarlu : un om șcurtu , cu pîltările lărdzi , fața arsă di soare , sbărlită , multu piroasă , intră -n casă și- l’i dzîse : 
- Viñiu la tine , oaspe . Învițai că badz țachi : l’ea-me ș- mine picurar . 
Tegă -l misură nă oară di la cap pîn ’ la cicioare . Ahtare om eara lipsit ti la turmă . Lu întribă : 
- D- iu ești ? 
- Escu ... ia , di cătră Blață . Toli , Toli-picurarlu , ca s- ai avdzîtă . Am stată la mulțî celniț . 
Tegă -l misură iara , s- mindui și- l’i dzîse : 
- Ti l’eau , dicît eu am traptă multe tu bană-ñi , mulțî me -au furată ; ca s- hibă si- u pat ș- di la tine , las ’ si- u pat și - a țîia Dumnidzău s- ț-u aducă ! 
Toli intră tu lucru și s- purtă - nu ma ghine ! Șil’ea nu s- plîndzea di nîs . 
După îndoauă siptîmăñi , dipusiră dol’i cu Tegă tu ali Sărune . Acloțe acumpărară țachi , piste ñil’ea di capite . Apoia , tu viñita încoa , Tegă , di frică s- nu -l calcă țiva furl’i , s- nu-l’i iasă -n cale , închisi ninte , pri ascumta , și arămasi picurarlu singur se- aducă turma . 
Și așițe tricură dzîle , noauă-dzațe ... Ș- Toli nu-avea tea s- γină . Napa ună , napa lantă ? ! ... - multe-l’i trițea prin cap al Tegă . Noaptea nu durñi . Agărșea puțîn , îl fura un ocl’iu di somnu și iara s- diștipta , cu mintea la picurar , pînă cîndu cîntară cucoțl’i , tu-apirită . Atumțea să sculă , cum eara nîs gras , și cu ună tuiagă tu mănă , trapse în sus , pri nă dzeană d- iu s- dișcl’idea diparte și s- tindea ca -n palmă tot cămpul . 
Minuta estă dădea și soarle . Mare și- arucutos și aroș , aroș , aprindea maninte cingărliulu a munțîlor , apoia mundzăle alunica hima , pîn ’ tu văl’iurile adîncoase , geamurile din hoară aruca făți-făți di luñină , puil’i azbuira , diștiptaț din cuiburi , și- n pade - cîte ună lilice albă , cîte ună galbină , catițe mușeate , pirpirune ca niște scafe hrisusite , criștea tu vulodz , pi tu iarba vearde . 
Tegă nu lî simța mușuteața . Mutrita lui alăga -n cămpu . După niheamăză , îl’i si lișură și- a lui inima . Di naparte , un nior di pulbire γinea ... 
Easte turma ! , șuptiră nîs . Clopute se- avdzîră curate , dulți , tu vimtul di prumuveara asunară cîntîndalui ; Și- aide , aide - gîcilu ninte , se- apruchea turma , dol’i cîñi - cu limbile scoase , ș- picurarlu dinăpoi , cu tîmbarea pisti nîs . 
- Ghine viñiși , strigă Tega cu inima tută . Lai Toli , amînași ahîntu , mi ciudiseam ș- eu ... 
- Amînai , că nu l’i-u ded pri calea dreaptă , șuțăi multu . 
Țachil’i giuca deavărliga , arsărea - tuț alepțî , mușeaț , cu lîna lor ca mătasea , di-l’i γinea și- al Tegă se- arsară și s- lu stringă -n brață picurarlu și s- lu bașe , ahtare harauă lu-avea loată ! 
Tegă țînea turma - ca tuț añil’i - tu munțîl’i di aproape , tu munțîl’i di Aitoși . Ti păne , ti sare , ti cîte lipsea , trădzea cîștiga Toli . Tu doauă-trei dzăle , - nă oară -l videai că și- alăsa turma , iu eara nică un picurar , și s- dipunea pînă la domnu-su . Țal Tegă lucra tu arăzboi . El intra : 
- Bună -vă oara ! 
- Bun se- ai , Toli , l’i-u turna nîsă , cu boațea dulțe . Tegă nu -i acasă , ma ședz , că va s- γină , ședz , lai Toli , ședz . 
Picurarlu își scutea tîmbarea și stătea , fără să scoată zbor din gură . Udaia , cu fața cătră tu-apreasă , eara tu loc dișcl’is , di alăsa ocl’iul s- pitrundă pînă diparte , diparte iu se- arădzima țerlu pri tămpile a munțîlor . Pri tu firidz se- andzărea dzenurile amurțîte sum luñina prîndzului , nolgica lor - ună cale - , mule încărcate , ună după altă , cîrvăñi întredz urdina pre-anarga , fudzea în sus și s- chirdea . Un nior lișor și albu ca bumbaclu , cît-cît s- mina di căldură , pri țer . 
Țal Tegă înțăsea și aruca ș- cîte un zbor a picurarlui : 
- E , lu întribă nîsă , cum treț bine , Toli ? Cum l’i-u duț cu țachil’i ? Țe spuñi , va l’i scutem buñi anlu aestu ? 
- Multu buñi , multu , dzățea nîs . 
Și- ahît . Ma multu nu grea . Șidea cu ocl’i chirduț , grei , apreadunat și- ntunicos ca noaptea . 
Di la vițiñi acăța s- γină oaspite : Lena , sora ali țal Tegă , și doda al Sili , ună moașe multu sgruñearică , și- alte doauă ; γinea cu părpodzle di gușe i cu furțle -n brîn , ca s- nu s- mină pînă seara de- aclo , și s- băga pri zbor și arădăpsea , și- arădăpsea ... cîte nu . Și- avea ti țe să spună : meslu ațel se- aflară ningă hoară , pri calea mare , doi părmîtefțî morțî , scăldaț tu sîndze . Cari îl’i vîtîmă ? Altu di Gardani nu putea s- hibă . Numa lui se- avdzî iara . Gardani , capidanlu Gardani ... nu eara ñic lucru ! Gardani aestu agiumse ca nă umbră nidispărțîtă di om . Iu ti turnai , canda că țî ișea dininte , cu toate că nu lu-aveai vidzută vîrnoară . Ș- tu iți loc , tu iți casă , noapte ș- dzuă , lumea zbura ti nîs , ș- toț , pîn ’ di un , pînă și naturile știa isturia lui , și s- fure că întribai vîr cama tricut , fîră multe pricăderi - el singur loa s- țî spună , ași și- ași : 
Că eara tu-nă hoară , nă feată mușeată , s- l’i-arachi caplu , ahtare feată , ș- nu era mare , vîrstnica al Gardani , un ficior niștiut nică ș- nîs , și s- vrea multu dol’i , alăga deadun , se- agiuca deadun , se- agiuca - va li-u dzăț , ca doauă fliture , nu al’iumtrea . L’i aflai dol’i tu grădină , tu ubor , tu iarbă - cu capitle alăchite , cum căfta vărnu trifol’iu cu patru frundză , cum se- arucutea pri pade . Ma vedz , că oamiñili nu stau totîna ași : ali feate loară s- l’i crească sinile , căndu adil’ea - îl’i si umfla fustanea dininte ; apoia nu s- cama bășea , lî eara îndirise și- arușine să sta singuri , să s- mutrească tu ocl’i ; nîsă arușea ca merlu coptu și al Gardani îl’i trimura budzăle . Și atumțea , di iu iși - canda -l pimse draclu , un dușman , un Dina , hil’iu di celnic , avut - intră nolgica lor și s- duse di u cîftă feata di la tată-su , ti niveastă . Și tatăl nu întribă feata , tatăl nu s- mindui și- u deade . Dicît și Gardani nu s- încl’ină multu , călcă ciciorlu și căndu vidzu că nu s- fațe , și- u deade -n cheptu cu bușlu ș- l’î dzăse că șearpe lai va-l’i măncă , ș- pri tată ș- pri bărbat . Și a doaua-z eara tu munțî , cu ună suțată după nîs . 
- Eee ... Sivdaea nu-are mardziñi , sivdaea și- adară , ma și aspardze case , sivdaea șuță loclu di partea lantă . 
Tatăl a featil’ei fu acățat și tăl’eat , ș- nu după multu - ș- Dina ; ună noapte , căndu eara la stane cu îndoi picurari di soia lui , s- duse Gardani , și di cum l’i-află , nu-ascăpară , arămasiră cu trupurile arăț în pade . 
Apoia , urîtețle nu s- curmară . Gardani arăspîndi cutremlu añi di dzăle . Amînat mași , tu meșl’i din coadă agîlisi puțîn ; ma iara , cît se- avdza țiva , iara numa lui strîbătea prin hoară . 
Ș- cum lumăchile , frundzăle duchescu căndu se- aproache furtuna și- acață di treambură , di grescu aspăreate , așițe și gurile șuptira : Gardani , Gardani γine , easte aproape . Poate că nu eara , poate că di multu nîs trapse mănă ș- nu ișea tu munțî , - di cît lumea , țe și știa , li-adăvga lucrile , li mărea , ș- din dzuă -n dzuă scutea alte vîtămări , alte călcări ... 
- Și- ași dzîțeț , că eara doi ? - întribă Lena . 
- Doi ... dol’i pîrmătefțî . Γinea di tu xeane . Nu apucară se- agiungă acasă , se- agiungă la fumeal’e . 
- Ș- cari l’i-are vîtămată ? 
- Gardani , am cari ... Altu nu -i , un easte Gardani . 
- Nu , Gardani nu-aspîrdzea așițe , pri ițe călător . Deapoia , Gardani niți că băneadză , Gardani muri . 
- Țe hiț hute ! ... A voauă vă si pare că fără-de-altă - Gardani muri . Nu , nu , el’i singuri le’arăspîndescu aesti . 
- Ti țe ? 
- S- veade că are cădzută multă oaste , și - ca s- nu-l’i acață , ti- ațea . 
- Poate s- hibă ... 
Arăzboilu asuna dipriună , suvalnița - care trițea hirlu , spata , tute : traca , traca ! Țal Tegă dzățea : 
- Cari știe țe om easte ! 
- Gardani ? 
- Gardani . 
- Un om ... Nu -i și- ahît analtu , ma - s- ti l’ea frica di nîs , cu barba laie , cătrane . Ună minută lu-afl’i aua , după niheamă - tot nîs țî iase -n cale tu altu loc , diparte ... Ti ciudie ! Nu lu astăl’e Todi a nostru nă oară ? 
- Cum ași ? 
Arăzboilu , dinăcale stătu . Mași muștile zăzăia deavărliga , ș- Doda al Sili murmura cu boațea dipusă , pre-agalea : 
- Ia , căndu γinea di la oi , trăș la „ Padea al Murgu “ - deade piste nîs . 
- Vrea s- hibă vărnu altu ! 
- Nîs , nîs , Gardani întreg - cu barba lui cătrane , cu strañile ... 
- Nu s- fațe ! Gardani nu si spune a cuni -va ... 
Toli-picurarlu tățea , cheatră . Di căndu-căndu muta frămțealile în sus , dol’i ocl’i a lui canda s- diștipta di tu ună lume mintită , ahundoasă ca nă hauă . Țal Tegă s- ñira . Nîsă nu putea se- acăchisească țe-are picurarlu aestu . Lu știa că -i gione , că toț l’i-avea frica , că di căndu eara nîs - un țap nu s- chiru ; dicît - și- ahtare om iara : s- nu-l’i arîdă și- a lui puțîn budzăle , totîna împumorat ! Țe s- hibă ? Șidea dol’i cu Tegă și s- minduia . Și ună-oară nîsă îl’i dzăse : 
- Lai Toli , de- ahînțî meși ești la noi ș- nu ti întribai - ești însurat ? 
Picurarlu - se- află dincăle ! 
- Nu , feațe nîs . 
- Cum ? Nu ti- nsurași vărnăoară ? Nu -ai mul’eare , nu -ai casă ? 
- Casă ... Hm , uhtă Toli . Ași easte : vrea s- aveam și- eu casă , vrea s- loam și- eu nă feată , ma nu fu ... țe u vrei ? ... nu fu scriată ... eu earam oarfăn . 
Zbura îndisat , ocl’i aprimțî , ș- după țe mină ună-oară măna -n sus , canda vrea s- dzîcă : „ multe , multe am eu tu inimă “ , advîgă : 
- Feata țea muri ... Ș- eu va s- mor , toț va s- murim și Dumnidzău va nă giudică . 
Nă marță , cătră ti prăndzu - calai că picurarlu nu viñe - si sculă singur Miti al Tegă , si s- ducă pînă Aitoși . Îndreapse calu , acumpără doi saț di păne - cărvel’i di ñițle , lo ș- un ñel proaspit tăl’eat , tricu ș- pi la moară , iu avea dată ordzul ti ruială , și așițe - cu calu ninte , pînă ună , pînă alantă , dzua s- încl’ise și agiumse la țach amînat . 
Picurarl’i își fricară ocl’il’i căndu -l vidzură . Iară nîs , nidiscărcat calu nică : 
- Vă aduș și- un ñel , s- lu fridzeț . 
- Va -l mîcăm deadun , feațe Toli ; tora seara va si stai aua . 
- Nu , că me-așteaptă acasă . 
- Cu toată mintea ț-u-fai s- fudz tu oara estă ? ... Țe vrei ... 
- Ședz cu noi , tăl’e zborlu și Panlu , soțlu al Toli . Noaptea scoate multe pi tu căl’iuri . 
S- întunica dicutot . Stealile trimbura . Vru , nu vru - Miti al Tegă arămase . Picurarl’i să scumbusiră : unlu acîță ñelu s- lu treacă tu sulă , se- aprindă foclu , și- alantu purta din pădure frundză ; Și- aduse lumăchi întredz , le- aștirnă împade , bîgă îndoauă și- mproaste și adără ună călivă cu un pat nuntru , - un pat di fearică vearde ș- moale . Apoia , șiamiștreil’i s- timsiră ningă foc , iu lumbărdzîle se- avea apusă , friptal’ilu arușea piste jar , chica di grăsime , cu niște aburi , cu un fum încărcat di ñiurdii . Pi tu arburi , pi tu cupace - pitrundea luna și s- părea că pădurea creaște , s- părea că s- mină sum luñina l’ei , mută , arațe , care umplea singurătatea . Umbrățle a munțîlor s- lundzea pînă diparte . Cîte un puil’iu di noaptea își ascutura peanile , nividzut , piste nîși . 
Tegă șuța caplu di toate părțîle . Fîră s- va , ocl’il’i îl’i se- alăchiră ningă Toli : ună tufeche și- un iatagan mare scîntil’ea -n pade . Nu era di fricoșl’i , ma - tu oara nopțîl’ei s- vedz un iatagan , s- țî γină tu minte moartea , cît țe s- hibă ... Sculă ocl’i ș- la Toli . Cheptul a lui disfaptu , bătut di videală și acupirit di peri , canda eara di halcumă . 
„ Ningă un ahtare om , s- mindui Tegă , nu -am ti țe s- mi- aspar ! “ 
Bîgară s- măcă . Toț tăcuț , arupea ñelu cu mîñile , măca ș- nu grea . Toli scoase pîltarea și se- aplică ningă foc și- u mutri , u mutri multu . Tegă întribă : 
- Ți easte ? 
- Țiva ... A ñia ñi si pare tot săndze , mi- avină săndzile . Mutrea-u ș- tine , dzăse nîs al Panu , și- l’i timse pîltarea . 
- Easte , bîlbăi ș- Panlu ... puțîn săndze , ia - s- veade ... ună cărare aroșe . 
Tricură îndoauă minute . Căñil’i se- alipidară dinăcale tu cupace . După alătrare ducheai că săntu țiva oamiñi xeñi , oamiñi arăi . Toli nu s- trundui . Ascultă niheamă , lo tufechea și s- turnă cătră Tegă , și , aγoñea : 
- Ai vîrnă armă cu tine ? 
- Am ... ună cumbură . 
- Scoate -o , ș- intră tu călivă , nu ti mină di nuntru . Ș- tine , Panu , dipărteadză -te ... nu ningă foc , tradzi -te tu aumbră . 
Nu bitisi ghine zborlu , căndu - ia-l’i , furl’i , că se- alănciră . Γinea de- a- bușeala , se- afirea s- nu-l’i acață luna ; ma Toli îl’i vidzu și strigă , lî strigă di doauă ori . Nîși ... țiva ! Toli nu-aștiptă , sculă cearcurile , arucă ună tufeche tu vimtu ... 
- Nu tradze , bre , nu tradze ... - zghiliră furl’i . 
Și s- feațe ună mintireaje greauă , și îngiurături di doaule părțî , și- azghirări di țachi . Căñil’i s- disica di-alătrare . Și- ună tufeche iara , ș- nică ună , - tufechea al Toli plîscăni surdă , și după nîsă - niște zghicute : „ Pri tuț va nî mîcă aestu , pri tuț ... “ 
- Armatile-mpade ! , strigă Toli . 
- Ia , le- alîsăm , bre , ma nu tradze ! 
- Alîsaț -le ! 
Boațea al Toli bumbunidza ; mași di boațe-l’i ti cutrimburai . Furl’i dipusiră armile și se- aprucheară . Eara trei , toț tu lăi ș- cu capitle goale . Unlu ma tinir , ca di 35 de- añi , cu nă chiusteche di asime pri cheptu , prăpsit ș- cu ună ahtare aumbră bună pri fața lui slabă , aproape galbină , că - s- lu aflai în hoară , te- adrai oaspe cu nîs , nu țî trițea vîrnăoară pit minte s- hibă fur . 
Ditr -un cicior îl’i cura săndze - ca șoput , cura și s- încl’iga pri cioariclu albu . Toli stătu ningă nîs , fruntea îl’i se- adună di ună mare dureare . 
Furlu nu gri . Toli și- ncruțil’e măñile dininte și , minîndalui caplu : 
- Pri mine , bre , vreaț s- mi călcaț , pri mine s- mi furaț , pri mine ? ... Știț voi , știi tine cari earam eu , știi ? ... Apoia -l mutri , s- mutriră dol’i tu fundul di ocl’i multă oară , canda ca eara ligaț , măγipsiț un de alantu . Și s- minduia : iu se- au cunuscută ? ... Că nu s- poate , lipseaște să se- aibă vidzută iuva . Din bana lor , din dzălile tricute γinea luñiñi , și - anarga loa si- și aducă aminte , ca doi călători țe s- cherdu , ș- după añi se- andzărescu iară , di diparte , și dicît se- aproache , s- cama cunoscu , își grescu și- și tindu măñile . 
- Gardani - dzăse xenlu - tine ești ? 
Minuta țea , Tegă avu nă trimburare , hire-hire arăț pi tu pîltări . Cari gri numa al Gardani ? Iu eara Gardani ? Cu inima îngl’ițată , după ahînte cîte s- feațiră , iși di tu călivă și arămase ca hut . Toli cu furlu s- bășea dol’i -n gură și zbura : 
- Gardani , Gardani , eu te- aveam chirdut ... ñi spusiră că tine muriși , Gardani ... 
- Nu , frate , li-u turnă Toli . Poate că eara ghine s- mor ... Ma , tine , frate , ti doare ; eu te- agudii , vedz ; nică niheamă - vrea s- ti vătămăm , vrea s- loam și- altu suflit pri gușe , și- altu săndze ... ia , vrea s- ti vătămam , frate . Cari ti pimse , cari te- aduse tu tufechea mea ? Nică niheamă ... Ș- ca s- ti vătămam , ca s- mureai , frate Manoli ? ... Și- altu suflet , și- altu săndze ... 
Toli grea cu mare căñină . Și- ntîñea oară - după añi - îl’i si uda și- a lui dzeanile . Se- aplică ningă Manoli , ș- cu nă peatică , îl’i ligă arana . Alanțî șidea ciudisiț la luñina foclui . Apile durñea , pădurile durñea . 
Dit dipărtarea nipitrumtă , cătră tahina , din ascumtișuri , din piștirei se- anălța șușurări , boț di chipure , boț astimte , vrevuri neacăchisite murmura din sinlu a nopțîl’ei , di s- părea că loclu adil’e tu somnu și scoate ună uhtare greauă . 
Manoli dzîse : 
- Ț-aduț aminte , Gardani ? Earam deadun tu munțîl’i di „ Baitani “ , la „ Cheatra di Furcă “ , știi ? ... earam deadun , căndu deade piste noi păganea , buluchi întredz . Pînă seara lî țănum cheptu , ș- cît s- întunică ghine ... ee , atumțea duchii cari easte Gardani ! ... că vrea s- cădem toț , vrea s- chiream pîn ’ di un - cara s- nu earai tine , frate . Tine trăpseși ninte , ș- tu-alumte țea , cîndu l’i-u feațem fora și arupsem pi tu nîși , avdzîi cordzăle , te- avdzîi tine , boațea ta - cum strigai ș- n- acl’imai după tine , frate . Și apoia , cîndu s- loară după noi , cîndu cădea tufechile și- asuna trumpetile lîhtărsite , ti chirdui dit ocl’i ; toț nă arîspăndim , ș- eu arămaș singur , tu ună vale , dighios di la „ Cheatra di Furcă “ . Ț-aduț aminte ? Va s- hibă vîrnă ținți añi , ș- ma multu , șase añi săntu . Ș- di atumțea , cum mi dispărțîi di voi , ia - trîș az ti aflu ! Tine aușiși , Gardani , scuseși peri alghi . Iu l’i -ai alanțî soț a noștri ? 
- Soțl’i ... s- dusiră , l’i-alăsai să s- ducă ... Frate Manoli , tu mare chisă intrai , picate multe sta și îngreacă piste mine - s- mi struncină , frate . Ș- eu nu earam om di-arăil’i , om tea s- adar slăbință nu earam , nu ... eu nu vream tea s- vatăm , s- mi veadă un Dumnidzău - că nu vream . Dicît ... te- acari bănam eu , te- acari altu - ma nu ti nîsă , ti feata țea bună și- aleaptă , ș- mușeată ? Frate Manoli , multu u vream și - nu di un an , di doi ... ma di căndu earam nică ñiț . Ș- tută hoara nă știa tu țe sivdae him , ș- tată-su a featil’ei , ș- Dina știa , știa ... Eh , s- fure că nu era Dina - și eu nu vrea s- hiu ațel țe escu , nu vrea s- hiu Gardani - s- mi blastimă lumea ! Și- ahînte ori l’i spuș al Dina , lu spigiurai s- tragă mănă și s- nu mi bagă -n foc ; ma nîs - nu ! Și apoia Dina avea copii di oi , Dina eara avut , ș- eu nu aveam țiva ... Și feata l’i-u deadiră a lui ... fără s- u-ntreabă , că feata nu -l vrea ; ma l’i-u deadiră și s- încurunară . Dzî ș- tine : puteam eu s- aravdu , s- ñi mușcu măñile și s- tac ? Nu , nu puteam , că Dina nu-ñi fudzea dit ocl’i , ș- di cîte ori mi minduiam la nîs - îñi se- aprindea săndzile , ș- un jar tuchit , un jar aprimtu ñi-alăga tu vine , și- ñi si- nvărtoșa brațăle , și- atumțea vream s- dau , s- calcu , s- vatăm ... Ș- ma-nclo , s- țî spun , ma-nclo mi acîță ca ună turbare - și nu l’i-alăsai , și- l’i tăl’eai dol’i , ș- pri Dina ș- pri tatăl a featil’ei , l’i-asparșu , îl’i vîtămai dol’i . 
Toli al Gardani tăcu . După multă oară di minduiri , dzîse iară , pre-agalea , canda -și zbura singur : 
- Ma , feata muri tu-ndoi añi , muri de- arău , și- u-ngrupară ... Căndu -ți s- hibă , ș- noi va nă bea loclu , va s- putridzîm cătră iuva , și nițe ună lacrimă nu va nă plăngă , toț va si s- hărisească di moartea noastră ... Și - cum feațim , ași va s- aflăm . Nu știu , frate Manoli , ma di căndu muri nîsă , ună arană am tu inimă , îñi si stricoară puterile din trup . 
Vrui s- mi pridau , vrui s- ñi trag singur un pliumbu -n cheptu ... Alăgai pri-aoa ș- pri-aclo , și ună dzuă viñiu ș- la Tegă , - s- băneadză ; mi ded că escu di Blață , că escu picurar ... D- iu s- mi cunoască , d- iu s- mi știbă nîși ? ! 
Ma , tine , frate , țe vimturi te- adusiră ? 
- Urîte vimturi mi bătură ș- mine , lai Gardani . Trei añi fui încl’is în Trîcol , trei añi - ca trei ete ! Hapsea ñi-mîcă di bană . Meși di dzîle săpai , arîmai cu măñile , cu ungl’ile , pînă țe , tu ună noapte laie , căndu ploaia virsa , arupsim stizmile și ascăpam , deadun cu dol’i soț aești . Ș- cît mi vidzui disnou tu munțî , îñi si duse mintea la tine . Anvițai că muriși , ma - vedz cum fu dată , ca s- te- aflăm pri tine și s- cădem pri tufechea ta , frate Gardani ... nu -i un mes di căndu ascîpăm . 
Pri neaștiptate - negurile a nopțîl’ei s- tuchea . Furl’i curmară zborlu , canda lî eara frică di luñină , arămasiră tăcuț , cu capitle aplicate - nintea ali harazme țe florica dzările . 
Toli al Gardani l’i-ntribă : 
- Iu va s- ñirdzeț voi de- aoa ? 
- Știm ș- noi ? ... Iu -ți s- hibă . Pădurile săntu multe . 
CU CHIRÎGIADZL’I 
- E , așițe ... Mîne , al Dumnidzău si s- facă , vai agiundzem în hoară ; noaptea estă si- u trițem auațe . 
- Multu ghine ! ... - dzîsim tuț . 
Șidzum împade și- alîsăm cal’i s- pască . Loclu eara mușeat . Noaptea - sirină . Tu cămpul largu , apucat di somnu , ñiurizme proaspite se- amistica deadun cu licuricil’i cari aprindea cîndile tu iarbă . Vîrnăoară nu duchii un dor cama mare . 
Țe bană duc ș- chirîgiadzl’i aești ! Mași că trag arale . Lî viñiră și- a lor añi grei . Cum lipsea s- hibă nîși atumțea cîndu urdina cîrvăñi întredz și s- turna acasă cu pundzile împline di flurii ? ... 
Ningă noi eara nă baltă . Un zvor albu u anvălea ; canda niște mîñi , niște guri nividzute scula di oară-oară zvonlu , ca si- u bașe , s- l’i dizñeardă fața . Și- apa trimbura , undzîle subțîri scutea spumă , cari si- agudea cu șuptirare , ca ti ciudie . 
Țerlu , luna , stealile cari ascăpira diparte , sălțile cu lumăchi lundzî , tute s- videa arăsturnate nuntru , tu baltă . 
Ih , țe mușuteț ! ... Ună lume - altă , aclo dighios ! ... 
Totîna bălțîle și- amarea mi pitrumsiră ș- mi trunduiră cu mistirγiul a lor fîră fundu . 
Chirîgiadzl’i zbura ti stihii , ti dzîne , - cum se- adară nîse ca niște feate mușeate , cum ies pri la șopute , cîndu ... 
- Ssst ! ... Tițeț ! - feațe , anarga , un auș cu sarica ș- cu percea albe . 
- Țe easte ? 
- Astupat chipurile a cal’ilor ? - întribă aușlu , minduit . 
- Le- astupăm ; că țe ? 
- Doamne , mare ț-u Numa ! ... Și aușlu feațe di doauă ori cruțea , ș- mină caplu . - Mare ț-u Numa ! 
- Țe easte , lală ? 
- Cum ? , nu avdzîtu ? Nu știț iu n- aflăm ! ... Ia , ia ! ... Aușlu aplică ureacl’ea . Ascultăm . 
Tu noaptea tăcută , amurțîtă , niște boț astimte , ca di cîmbăñi , inșea di tu baltă . Nă lo nă mare frică ! 
- Dighios asună ? Cum ? Tu baltă ? 
- Țiva , țiva ! ... - dzîse aușlu . 
Ma , vreava ațea si scula iară , se- anălța cîtră noi , - di calea estă canda didea toaca . 
- Avdzîț ! ... Mări îl’i săntu seamnile . Dumnidzău nu-alasă vîrnu nipidipsit . Auațe , acîță aușlu , iu easte balta estă , eara nă oară case mări , un cîsîbă avdzît , cu oamiñi mulțî . Și- un preftu - aclo si- l’i hibă - , arucă sivdaia pri hil’ea lui . 
- Hil’ea lui ? ! 
- Ași , ași ... Bîgă ocl’iul pri hil’ea lui . Ș- nîsă , marata , dzuă ș- noapte si- ncl’ina la icoană , la Paradhisa curată , ca si- u ascapă . Și ună dzuă , tu nă sîrbătoare mare , cîndu lumea eara adunată la bisearică și feata își fățea cruțea , preftul sîlîghi si- u acață cu zorea . Și- atumțea , bisearica ș- hoara tută cădzu , ș- piste nîsă inși apă , iar preftul cu feata s- feațiră doi pești cari alagă , alagă și nu pot si se- acață ... 
Aușlu tăcu . Balta s- cutrimbură tu oara estă . 
- Alagă , alagă ș- nu pot si se- acață ! ... - șuptirăm noi , aspăreaț . 
- Și- arămase bisearica , ș- cîmbăñile , toaca - si da singure , tu nopțîle tăcute . 
... Mi- aplicai ninga nă oară tu mardzinea di baltă . Luna , mare ca un furcutaș , trițea nuntru , ahînda și steale arășe , aprimte , și niori - trîmbe , trîmbe ... Și- ñi si păru că ved niște case , biseriț cu porțîle dișcl’ise ... Ș- cîmbăñile astimte dipriună asuna , asuna ... 
OAMIÑI DI ZĂMANE 
Eh , lai oamiñi di zămane ! 
Țe casă dumnească eara aestă , ș- țe oamiñi buñi șidea nuntru ! 
... Atumțea - un gardu eara di-anvarliga , ș- cînd ț-arcai ocl’il’i , casa lumbărsea di fudulă ș- di avută , ca nă palate arhundească . 
Ș- di tahina pînă seara - giocuri și- arîderi și ahînte boț ficiurești se- avdza tu ubor , că nă fumeal’e mare băna tu casa aestă . 
Ș- ñi-aduc aminte ... 
Eara prumuveara . Poñil’i arca florile tu grădină și fliture albe se- agiuca piste lilice . 
Ș- nă dzuă , di cu- andzare , agiumse auațe un tinir picurar cu un ñel în brață . Mutri -n sus ș- acîță s- cîntă : 
Ț -am nă turmă , o lea vrută , 
Mași mutrea tu cămpul vearde : 
Nu -s puțîñi , nu -s ună sută , 
Că -s ahînțî ñel’i mușeaț ! 
Am și- arudz , am și caleși , 
Am și- ahîte alte ñeale , 
Că-ñi fitară oile -a meale 
Di-ñi si feațe turma mare . 
Ș- di tuț ñel’i , cama bunlu 
Az trî tine io lu-alepșu . 
Ași cînta picurarlu . 
Ma - că țe nu-l’i grea vîrnu ? Că totîna , cîndu agiundzea nîs di tu arniu , nă pirușeană scutea caplu tu firidă , ș- cu dulțe zbor , îl’i grea : 
- Ghine viñiși , picurare ! 
- Ghine te- aflai , mori feata mea ! 
- Picurare , cum tricuși tu-arniu ? 
- Vru Dumnidzău di li scoasim oile ghine ; mași di tine mi lo dorlu . 
- Si- ni bînedz , lai picurare ! Cîntă niheamă , ș- bate i cu flueara , - că iarna tută nu-l’i avdzai cîntarea ! 
Picurarlu cînta , ș- tut cu harauă s- turna la oi , ș- hîrcoape le- afla oile , iu alîga , prit vulodz . 
Și- az l’i-aduțea un ñel pișcheșe , di marea vreare țe-l’i avea . Ma țe pățî nîsă ? Ș- nu putea se- achicăsească picurarlu aestu ... Că țe nu inșea iară tu firidă , ca nă lună-mplină , s- l’i grească cu boațea dulțe : „ Ghine viñiși , picurare ! “ ? 
Cîntă iară picurarlu : 
Lasă furca , o lea vrută , 
Și mutrea tu cămpul vearde , 
Nu -s puțîne , nu -s nă sută , 
Că -s ahînte oi mușeate ... 
Nuntru eara tățeare mare , ș- țiva nu se- avdza în casă . Atumțea , picurarlu întribă : 
- Țe s- feațiră aești di-auațe ? 
Ș- nu știu cari-l’i dzîse : 
- Fudziră ș- nîși tu xeane ! 
Tricură añi ... Și , după añi di dzîle u vidzui iară casa aestă . Gardul eara aspartu ș- prăvdzîle păștea iarba tu grădină . 
Și- aștiptai se- ascultu țiva arîdeare i țiva boț ficiurești ... 
Irñie arău , tuț amuțîră ! 
Țe lai casă dumnească eara aestă , ș- țe oamiñi buñi șidea nuntru ! Ș- canda nu eara vîrnăoară ... 
Sculai caplu . Streaha angrica s- cadă . Mași nă iadiră vearde se- angîrlima cîtră în sus , mutrindalui se- aγunească jalea di tu loclu aestu și se- astupă cu frîndză firidzle pri iu s- videa nuntru stizñile tute arîmate . 
Mi curmă ñila . Vream si știu țe s- feațe mă fumeal’e întreagă , țe băna tu casa aestă . 
La vițiñi , pri praglu di poartă șidea nă moașe , cu furca -n brîn . Ș- turțea moașa aestă , turțea cairlu a l’ei . 
Mi- aprucheai . Moașa sculă caplu . 
- Iu suntu aești di-auațe ? 
Moașa mi mutri nă oară , suschiră dit hicate ... 
- E , hiilu -a ñeu ! Ia , di cum fudziră - nu s- turnară nîpoi ! 
- Ș- un picurar țe γinea auațe , nu știi , dado , țe pățî ? Un mușeat , ași - cu percea sîlîghită . 
- „ Un picurar mușeat , cu percea sîlîghită ... “ Maia s- mindui niheamă . - A , a , știu . Escu moașe , ma iară ñi-aduc aminte . Nveasta - vrea s- dzîcă trî nor-sa - ñi dzîse nă oară : „ A mori mamo , ia vedz picurarlu aestu ; nu lu-ntreghi țe are ? Totîna γine auațe - și cît ñi-u ñilă di nîs ! Easte mușeat și- are fața galbină , și- are lăcriñi tu ocli “ . Și eu îl’i grii . Șidea acloia , pri cheatra ațea țe vedz : „ - A bre hiilu -a ñeu , îl’i dzîș , - nu-ñi aspuñi și- a ñia țe -ai ? “ Nîs acîță s- plîngă . Trî țe plîndzea nu știu . Ma , mi- ntribă : „ - Aești țe șidea auațe - nu va s- γină altăoară ? “ „ - Am cum s- veade , hiilu -a ñeu , nu și- u -au tu minte s- γină “ . Ș- di-atunțea , nu -l vidzui altăoară picurarlu ațel . 
După un an , picurarl’i tuț întribară trî nîs și spusiră că iarna ațea nu-avea dipusă tu arniu , că -și avea dată oile la un soț di -a lui , s- li pască , ș- că taha plîmse multu cîndu s- dispărțî di nîși . Dumnidzău știe , hiil -a ñeu , nu știu , io nu știu țe s- țî dzîc ... Ma , cari cînta noaptea ațea , țe lai flueară ahîntu jiloasă ! ... 
Maia tăcu puțîn , ș- mină caplu tu oara aestă . 
Și- eara ună azvimturare , cara trîndzea un vimtu ... , ș- tută noaptea plîmse nă flueară tu uborlu aestu . Nu știu , nu știu - ma di nîs altu nu-avea cari s- γină ... , și- ahtări jiloase cîntițe ... Nu , nu , cîntițle ațeale nu eara trî bun . Ași , hiilu -a ñeu , ași - cîntițle ațeale nu eara trî bun ... 
HAIDA 
Tu horile armănești S. Și M. s- arughi ună numtă , numtă mare , de- ațeale cari s- acață optu dzîle ninte di-ncurunare și- s bitisescu alte optu - după . Celnicu Bucuvală din S. își însoară ficiorlu , Chita , și- l’ea feata celniclui Nastu , din M. Tu daule hori , di la ñic pîn la mare , s- hîrisescu , că celnițl’i a lor și- au numtă . Mași un suflit di om , Haida al Nastu , feata cari după șeapte dzîle va s- facă-nveastă , își easte multu învirinată și inima l’i si- arupe di jale , cîndu și- aduțe aminte că ea va s- hibă ună dzuă înveasta al Chita al Bucuvală . Ea , mușata ș- dal’eana Haidă , ea - singura fumeal’e a avdzîtlui Nastu , s- l’ea un urît , fără hare și lînguros , ca Chita , - bana nu și- u vrea ! 
Suntu țisprădzațe di-añi di cîndu Haida easte isusită . Eara atumțea di doi añi , și- Chita di ținți . Nastu își deadi zborlu că încuscreadză cu Bucuvală , și- di-atumțea armasiră cuscri . Și acriscură fumel’ile -a lor , și- cît mușeată și cu aname s- fățea Haida , ahăt urut , lînγîros , și slab tu trup și- tu minte s- fățea Chita . Ma Bucuvală eara avut , avea cupii di oi fără numir , avea cărvăñi di mulări ca anghil’i . Nu eara Chita ti lume , ma cu avearea-l’i , putea s- bîneadză ghine cu Haida . Ași s- minduia Nastu cu țal Nastu și niți prit minte nu lă trițea că Haida nu va -l va pri Chita . Și- dipreapoia , și- ca s- nu -l vrea nîsă , ți putea s- facă , avea față s- lă dzîcă a lor că nu -l va ? S- fățea si s- asparga cuscril’e ahăt veacl’e ? Știa feata lucrul aestu , ș- cîndu s- minduia că ți u așteaptă , și- uhta dit hicate și- și virsa lacriñi ca prune . Ș- tora , cîndu videa că s- aproache chirolu ca s- intră tu casa -al Chita , di dimneața pînă seara - tu ună plîndzeare u aduțea . 
Tată-su ș- măsa nu-aducheau tră țe hil’ea lă easte învirinată , că la întribarea a lor - tră țe plîndze ? - ea lă dzîțea că s- minduiaște că va-l’i alasă singuri , și- l’i γinea plîngul dit inimă . 
Avea Nastu un picurar , Chendra , ahăt gione și ahăt mușat , di ță γinea s- l’i l’eai caplu și s- fudz . Și zbura Chendra ahăt dulți , di cănda ñeare l’i cura di gură . Haida ș- lu avea tu inimă , ș- cîndu -l videa , cănda își videa soarle , și tră ici-țiva - sîhăț întredz u arîsea si zburască cu el , lu-ncîcea di multe ori cîndu s- amîna s- γină di la oi , iar cîndu γinea altu vîrnu s- l’ea pîne , ea fîțea ți fîțea ca s- l’i da puțînă , ca ași si- l facă pri Chendra s- γină -n hoară . 
Tru stîmăna di numtă , Chendra eara în hoară . U videa Haida cu ocl’i împliñi di lăcriñi , ma s- îndirsea s- u-ntreabă tră țe plîndze . Gioi , cîndu-l’i băgară ucnălu , Haida plîmse ahăt multu , că seara - cîndu u vidzu , nu putu si s- țînă ; s- apruche di nîsă și , cu boațea a lui dulțe , îl’i dzîse : 
- L’eartă -mi , lea Haidă , că va ță zburăscu , ma - ași s- bănedz ! - spuni-ñi : ți- ai di plîndză tută dzua ? 
- Ah , lai Chendra , lai Chendra , - s- ñi știai inima ! Γinu , γinu aua la nă parte , s- ț-aspun mărazle -a meale . 
Tu grădină , sum cireș , feata , cu ocl’i împliñi di lăcriñi , acăță si- l’i dzîcă : 
- Nu știi , tine , lai Chendra , că va mi mărită , că dumănică țe γine , mine va escu înveasta a urutlui ș- nihitlui Chita ? Mutrea -mi tini , ți di-añi di dzîle mi cunoști , - escu mini tră Chita ? Îñi undzaște a ñia si- es tu suțată , s- ies tu lume cu tihilailu ațel di Chita ? Nu i crimă di ñeata a mea , ca s- ñi încl’id bana cu un ahtare om ? Nu-l’i voi avearea , nu-l’i voi cilnicata , nu-l’i voi casa , nu-l’i voi numa , - mini-ñi voi un om cu cari s- nu-ñi hibă arșine s- ies tu lume . Ah , Chendra frate , nu-aducheai că ñi si dișcl’idea inima cîndu ti videam că γineai di la oi , că mi arîsea si zburăscu sîhăț întredz cu tine ? 
Ș- plîngul l’i curmă zborlu . Chendra lailu , cari nu s- aștipta vîrnă oară ca nă feată di celnic , nă feată ca Haida , poate si s- minduiască la nîs și si- l va , s- feați aroș ca cireașa , inima ahurhi si- l’i bată , ș- nu știa cu s- acață zborlu , cîndu avdză ațeali țe-l’i dzîse Haida . El tățea ș- Haida își plăndzea . Tricură ași îndoauă minute , ș- Haida acăță iară : 
- Ascultă , Chendra , - doauă lucre mi- ascapă pri mine di Chita . I tine , i aestu ... Ș- tu oara ațea scoase din gepi un cuțut . I va fudzim dol’i largu , largu , iu vîrnu di-aești s- nu nă veadă , și aclo s- bănăm dol’i cum nă va inima , i dumănică - tu oara ți va mi bagă tu bisearica din hoara al Chita , ca s- nu poată s- mi încrună , - cu aest cuțut va-ñi ascap di arșinea ți lumea va si- ñi facă . 
- Ma , lea Haidă , tine feată di celnic , tine avdzîtă tu minte ș- tu mușuteață , cum va ță ledz bana di un picurar ca mine ? 
- Avdzî țe țî dzîc mine , Chendra : ești gione , livendu , și mușeat . Inima-ñi ti va - și , di multi ori îñi γinea si- l’i dzîc a tată-ñiu ca s- mi da la tine , ma l’i știu huia . Tr-ațea , Chendra - nu mi- alasă ca s- mor di cutuț . Mîne i viñeri , sămbîtă va γină cuscril’i s- mi l’ea . Seara va stăm la șuputic , în dzeană , la stanea a noastră . Aclo , alanță va s- mîcă , va s- bea , va s- cîntă , va s- gioacă . Mine va mutrescu s- aflu oara , va mi fur di ninga cuscroañi , tine s- γiñi după mine , și dol’i va nă fudzim di lumea aestă arauă . Ți dzîț tine , Chendra ? 
Ș- armase maratlu di Chendra ca aspîreat , cîndu avdzî aeste zboare și , după puțînă minduire îl’i dzîse : 
- Haido , i ș- mine va mor cu tine , i dol’i sămbîtă noaptea va fudzim . Fă-te-nveastă , tine Haido , ș- Dumidză s- n- agiută ! 
- Dumnidză s- n- agiută - dzîse ș- nîsă , și s- dispărțără . Ali Haide îl’i γine inima tu loc , lacrăñil’i di jale l’i si curmară , și - cu inima împlină di harauă , își si fățea înveastă , ca tute înveastile . 
Vine sămbîta și , cuscrăl’i , mulță , mulță - ca frîndzîle , își viniră si- și l’ea înveasta . Haida , îndreaptă cu fustăñi și șimii di mătase , cu zăvon ș- cu bairi di flurii pînă la brîn , ță si părea că easte nă dzînă . Ș- u băgară pri cal și si- n- chisiră calea cătră hoara al Chita . Chendra își trădzea calu a înveastil’ei di căpestru , ma ca si- l mutreai ghine , puteai s- aduchești că mare minduire și- avea . 
Pri ninga seară , agiumsiră la Stanea -al Nastu și- aclo , dzațe picurari și- bilea nimal’e , iar alță ahîț îndridzea focurile , ca s- le frigă . Ținți cal’i încărcaț cu vareli di γin își si discarcară la stane - ș- Nastu tut dzățea că poate s- nu-agiungă . Cu arăchia și- ahurhi muabetea , și cîndu ișeră friptal’ile , țisprădzaț di picurari miștea γin - ș- tut nu eara dure . Cînta și giuca cuscrăl’i di ță si părea că ti- afl’i tu altă lume . 
Oara trițea , și cîndu γinlu eara tu bitisire , puțînă lume ninga eara diștiptată . Haida s- feațe că doarme , ș- cîndu tuț di ninga nîsă durñea , - cu strañile di pri năsă , ca înveastă , cum ș- eara , s- fură di ninga cuscrame și fudzi cătră înghios , cătră iu s- avea dusă Chendra . Dol’i , - nopță ș- dzăle întredz fudziră diparte , cale di stămăñi . 
Numta s- asparse . Nastu cu taifa-l’i s- turnară în hoară-lă . Ma , di multă arșine , lailu Nastu - tu ună dzuă auși , canda tricură añi mulță piste nîs . Agiumsu -n hoară , dimîndă ca tu casa a lui - altă oară ali Haide s- nu s- aducă aminte . 
Tricură țisprăγinγiț di-añi . Eara ună dzuă di Sum-Chetru ca tră nă mirinde . Armîñil’i din hoara M. avea ișetă aproape tuț tu ciirea di ningă hoară , iu tiniramea ș- giuca -n cor , iar aușl’i na naparte fățea sire și a multor di nîși lă părea arău că cicioarle nu lă fac , ca si s- acață și el’i în cor . 
Di diparte s- videa trei călători , cari γinea -n călar . S- aprucheară di hoară , trapsiră-ndreptu iu șidea aușl’i . Ñirdzea în cap un tinir , livendu ș- mușeat , di ți si părea un anghil . Avea ahîtă măril’e tu mutrita a lui , că aușl’i si sculară tuț în cicioare cîndu s- dipuse el di pri cal ș- lă deade bună dzua . Ațel’i din cor stătură tu loc ș- tută lumea ș- avea arcată ocl’i pri călători . Strañle a lor aspunea că suntu oamiñi di aua aproapea . După ghinuire , cum easte adetea armănească , unlu di auși l’i dzîse a tinirlui călător , că tu hoara lor nu-are hane , ma ca s- va si- l’i tiñisească casa , s- hibă oaspe la nîs astăseară . Tinirlu dimîndă a soțlor a lui s- l’ea cal’i , ș- cu un ficior l’i dusiră în hoară . Cîndu s- asparsi corlu , pri ningă seară , călătorlu cu ună taifă di oamiñi s- dusiră la cunache , iu șidzură multă oară . 
Tu videari , aestu tinir ș- u aduțea cu ținiva din hoară - ș- mulț auși zburîră un cu alantu tră aestu lucru , ma vîrnu nu putut si- l’i da ghini cale , cu care ș- undzeaști . 
A doua-dz dimneața , la bisearică , tra s- l’i facă tiñie a xenlui , lu băgară ninga nai buñil’i din hoară . Ningă nîs șidea paplu Nastu , cari cît țînu bisearica nu -și mută mutrita di pri tinirlu călător . 
Di dzua ațea araua , cîndu l’i si feați arșinea al Nastu , di l’i fudzi hil’i-sa , multi ori - ș- oamiñi din hoară , și xeñi vrură s- dișcl’idă zbor di Haida , ma el curma zborlu nibitisit ș- lă dzîțea - cari va si- ñi facă chefea , s- nu-ñi dișcl’idă ahtare cuvendă . Niți Nastu nu cutidza vîrnă oară si zburască în casă tră hil’i-sa . 
Ș- cu cît lu mutrea ma multu aușlu , cu ahît aduchea că inima-l’i vrea si zburască cu nîs . 
Tu ișerea din bisearică , bărbațl’i , în curte , cîte ținți - șase la un loc , zbura tră vizitele țe au s- li facă , iar la ună parte , paplu Nastu , îndupărat pri tuiag , avina cu mutrita pri tinirlu xen . Cîndu ișe dit bisearică ș- moașa țal Nastu , paplu u acl’imă ningă nîs , ș- di cara-l’i dzîsi îndoauă zboară , moașa ahurhi ș- nîsă s- mutrească pri noulu călător , ș- cănda ună mare greață l’i si mută di pri inimă . 
Lumea s- rîspîndză , ș- dol’i auși ș- ñirdzea ș- nîși anarga-narga . 
Agiumși acasă , moașa - ca vîrnă oară , nu știa cum s- ma-ndreagă oda di-aștiptare . Inima l’i eara împlină di harauă și l’i dzîțea că , țiva nou , țiva bun , tră casa lor va s- facă dzua ațea . Di oară - oară ea ișea pînă la poartă , s- veadă dise ațel xen va γină ș- pri la el’i . 
Aproapea di prîndzu , ună taifă di oamiñi , cu tinirlu călător , viniră s- facă vizită și pri la paplu Nastu . Ali moașe l’i trimurau cicioarle , iar al pap l’i bătea inima ahăt zori , tuș canda vrea s- iasă dit loclu-l’i . S- dișcl’isi zbor di ună , di altă , ma Nastu nu ș- eara dip pri aclo , el s- minduia cum s- facă s- întreabă pri xen di iu iaste . Tinirlu călător nu-aștiptă multu și ahurhi el . 
- Pap , dzîse nîs , ti vidzui la bisearică , multu că mi mutreai . Poate vrei s- afl’i cari escu . Mine γin di multu largu . Aclo la noi băneadză un celnic mult-avdzîtu . Dumnidză l’i deade di tute bunile , ma mul’eari-sa și- are ună mirache : Și- iaste multu largu di părință și di multu nu l’i-are vidzută . Știa nîsă că va trec pri aua și- ñi dzîse s- vă dau a voauă , - a țîia și- ali maie multe încl’inăciuñi . Ma tră țe a voauă ș- nu altui di aua -n hoară , nu știu . 
- Spune , lai hil’iu , l’i dzîse maia țal Nastu , nacă u acl’eamă Haida pri ațea mul’eare , ș- nacă u ai tine țiva ? 
- Ca si știu că voi aveț vreare tră ațel celnic ș- tră mul’eari-sa , Haida , va s- vă dzîc ți l’i -am . 
- Cum s- nu u vrem Haida , lai hil’iu , l’i-u turnă moașa , cîndu easte hil’ea noastră ? 
- Atumțea aflaț că mine escu hil’ilu a li Haide , ș- γin s- aflu dit gura a voastră dise u aveț l’irtată . 
Moașa nu putut si s- țînă ; si sîlîghi la nipot-su și ahurhi s- lu bașe di nu -s sutura . Lailu pap Nastu canda îngl’iță tu loclu iu șidea . Unlu di oaspiț lu lo di mănă , lu dusi la nipot-su , cari l’i bășe mîna , iar Nastu -l bășe tu frîmte , și ocl’i l’i-avea împliñi di lăcriñi . 
Prîndzlu și seara , nipotlu fu oaspe la paplu Nastu , iar după doi meși di dzăli , celniclu Chendra cu Haida , cu fumeal’ea-lă tută , cu cupiile di oi , cu cîrvăñili di cal’i ș- viñiră tu hoara M. 
Casa al pap Nastu , încl’isă di-ahîț añi di dzîle , s- dișcl’ise din nou . Chendra și Haida , buñi cum ș- eara și ca ficiori , l’i avea pri auși tu multă vreare ș- tu multă tiñie . Aușl’i , cari nu ș- u vrea bana cîndu earau singuri , nu -s sătura tora di nîsă - și mulță añi ninga și- bînară , di-acriscură nipoț și nipoț di nipoț . 
NIPOATA AVIGL’ITORULUI 
Munțîl’i armasiră ca irñii . 
Fudziră cupiile di oi ... s- chirură diparte -n cale picurarl’i învirinaț , s- dipărtară fumeile cu cîrvăñile a lor . Hoara , armasă singură , își plîndze mira-l’i . Pădurile vîzescu , canda vor se- aspună ș- năse jalea ti oaspițl’i a lor duruț , ți fudziră diparte ... diparte ș- loară cu năși tută haraua , tută nădia lor . 
Se- asteasiră cîntițle dulțe di flueară , nu ma se- avdu boțle a armânelor dail’eane . Tu loclu a lor vimtul arăsună jilos , l’ea cu năs frîndză uscate , umple hoara întreagă ... u dișteaptă dit γislu a l’ei greu , și- apoia se- astindze diparte , tu văl’iurle stirnoase a munțîlor . 
Cîtă jale aduțe ș- toamna , cîte iniñi durute nu dispartă ... cîte vreri nu arățeaște ș- le- astindze ti totuna . 
Pluina arațe țe avea cădzută ahîtă oară , păpsi . Diparte -n dzare , pi tu cripiturile a niorlor , alunica mundzîle a soarelui , aproapea s- cheară , cîndu fumeile cu cupiile di oi ș- cîrvăñile fugate din hoară alina cu greu giuglu a muntilui . 
Bărbațl’i anîngîsea cal’i , că după muntile țe-alina , s- tindea cîmpul iu lipsea s- facă cunache . 
În cheare , niți ună mundă luñinoasă . Umbrile ahurhiră si s- tindă piste munț și văl’iuri ninte , ca ună luñină puțîn asteasă , apoi ca un zăvon l’ai ... lai , sum care s- chirdea pădurile tăcute . Cîmpul , chirdut și- el tu-ntuneric , inγisa dzîlile mușeate di prumuveară ... - nă tățeare ca di murmintu . Dinăoară , tut cîmpul s- umplu di boț subțîri di chipuri , di strigări di oamiñi , di alîtrări di cîñi : eara fumeile cu cîrvăñile a lor . 
Focurile aprease luñinară cîmpul . Mulile li discărcară , oile arîiră pi tu cîmpul aruvinat . Țerlu , alăcit cu puțîn ma nîinte , si- nsirina puțîn cîte puțîn ; Ș- cu el si- nsirina și suflitile armîñilor țe pînă atumțea eara tăcuț . Fluerle acîțară se- aspună dorlu a tinirilor ; cîntițle junești și di vreare fățea ca se- arăsună cîmpul întreg . Munțîl’i și văl’iurile s- diștipta ; pădurile s- diștipta și- eale . Tute di-avarliga s- hărisea di bana aestă curată a armânilor . Luna se- avea nălțată -n țer , focurile se- astindzea un după alantu . Armâñil’i durñea somnu lișor , sum țerlu sirin ca bana a lor . 
Mași un suflit căñisit , un tinir analtu și sănătos ca tuț armâñil’i di munte , avigl’ea ningă foclu țe ardea ... țe ardea ca inima-l’i tu cheptu . Șidea ași tăcut și minduiri îl’i trițea pit minte , minduiri țe ninte l’i γinea mintite , fără aradhă , di nu putea se- achicăsească țiva ; apoia-l’i γinea baire-baire , dit care putea si- și veadă bana-l’i împlină di-arale : s- veade di cu ñic oarfăn , apoia agiumtu mare , singur , fără se- aibă a cui si și- aspună dorlu ... Nă dzuă di Stă-Mărie l’i inși în cale ună inimă durută , ună feată cu suflit di anghil , cu care se- achicăsi : Și- aspusiră dol’i dorlu , s- nicară tu lăcriñi di harauă , ș- di-atumțea ... La minduirea aestă , frîmtea l’i si acupiri cu sudoare arațe , ocl’il’i l’i si mul’eară ... Ș- fără si s- minduiască ma multu , si sculă ș- mutri diparte , cătră hoară . 
Di-avarliga tute tățea : analtu -n țer stealile trimbura lișor , luna înγilicioasă își trițea lunga-l’i cale și umplea pădurile de luñină . Armâñil’i durnea somnu lișor ... Tățeare mare eara -n țer ș- pri loc ; ma furtună eara tu cheptul al Dina . Tățearea aestă canda-l’i ñicura ș- furtuna dit cheptu , și ași , ma lișurat , șidzu ningă foc ca si s- minduiască iară . Ma tora , minduiri ma lăi îl’i γinea tu minte ... boț plănguroase l’i-arăsuna la urecl’i ... umbre lundzi , aspăroase l’i trițea dininte . Încl’ise nă minută ocl’il’i ca se- ascapă di tute aiste ... Și- atumțea l’i-inși dininte limpide icoana ți- l’i friminta mintea ahîntă oară : diparte , în hoară , vruta-l’i Viră armase singură cu tată-su , avigl’itorlu a hoarîl’ei ; s- neacă tu lăcriñi și- și plîndze ñira-l’i niñiloasă ... Ș- plîndze bana împlină di fărmațe ți u-așteaptă iarna aistă . 
Aistă lu-azvimse dicutot ... nu vru si s- minduiască ma multu , să sculă șirpitat ca di vîrnu γis arău , arăchi tuiaga , angînă cînile coluv di ningă oi și- nchisi năpoi în hoară , ca s- da părigorie ațil’ei ți l’i-achicăsi dorlu ș- lăcriñile , si- u-ascapă di bana greauă ... Ș- imna cu alăgare , ca axenlu ți si veade aproape di hoară-l’i , și- alagă ca si s- arucă cît cama -n γie tu brațăle durute a aților ți- l așteaptă cu nearăvdare ... 
Hoara , chirdută tu întuneric , înγisa jiloslu γis di toamnă . Un vimtu arațe sufla di cătră tu pădure ahît turbat , di scutea arburl’i dit rădățină și trunduia hoara-ntreagă ; canda arghiandele scăpate dit brăndzi greale trec tu turbare pisti hoară . După puțîn , neaua loa s- cadă pale-pale și anvălea hoara întreagă . Casile tute eara goale și- ntunicoase , mași nă casă ñică , cu uborlu mare ș- irñiu , eara luñinată di cîndila ți ardea slabă ... slabă . Ș- nuntru , ningă vatră , lucra nă feată , nă feată cu fațăle ca jar , cu ocl’il’i mări și jiloși , cu perlu fundutos și ca hrisafe ; eara ca un mer di amalamă arucat anamisa di urfañea a casîl’ei . Lucra mărata feată și lăcriñile ți- l’i cura di oară-oară pi față ... astindzea jarlu ți ardea aproape di năsă . Di nafoară , zvinturări di neauă agudea cu vîrtute pi firidzle alichite cu cărță ... feata tăcută cădea pi minduiri ș- lăcriñile calde l’i-alunica pi față . 
Lungă și jiloasă easte isturia aiștui suflit curat , împlin de fărmațe : armasă di cu nică fără părinț , fu luată di tată-su , avigl’itorlu -a hoarăl’ei , un îmbitător , care u alasă dzăle întredz singură cob acasă , cu un codru uscat di pîne , ș- cîndu γine , apoi , lipseaște s- aravdă brațlu a lui greu , că u bătea ... u bătea pînă cădea lișinată-mpade . Ș- l’i arăvda tute aiste mărata feată ... li arăvda , că avea nădia că tu ună dzuă lipsea s- ascapă di bana aistă greauă ; eara un altu suflit care u părigurisea ... eara vrutlu a l’ei Dina , care-l’i zbura di ahăte ori di ună bană ma bună ... ma hărioasă . 
La aiste s- minduia mărata feată tu aistă noapte furtunoasă , ti ațea lăcriñile-l’i cura vale pri față . 
Neadză-noapte eara tricută , nafoară nu s- videa s- cadă niți un fulgu di neauă , vimtul eara sclăvuit și hoara durñea sum zăvonlu albu di neauă . 
Feata lucra nica , ningă foclu astes ... Ș- di nisumnată ți eara , ocl’il’i si- ncl’idea greu , ma minduirile u turbura dipriună ; cîte nă oară -l videa pi vrutlu-l’i Dina diparte , tu cămpu , tut cu mintea la năsă ... altă-oară l’i-avdza canda boațea-l’i dulțe , cum u acl’ima s- fugă ... s- fugă diparte și s- ascapă di bana greauă ... Ș- cum s- minduia ași , îl’i păru că avdzî n- aevea flueara al Dina ; boațea γinea jiloasă , din sus di cătră tu dzeană și arăsuna mușeat pîn ’ tu odă la năsă . S- cutrimură , ca aspăreată , un arîs lișor l’i hărisi budzăle , și cădzu curmată ningă vatra arațe ... 
Nafoară , hoara arăsuna nica di cînticlu jilos di flueara al Dina , că eara năs ți cînta ... Fugat dit cîmpu , imnă oare întredz , și - ninte di apirită , agiumse stră hoară . Vru si s- ducă îndreptu ningă casa ali Vire , si- u părigurisească , că u știa că -i jilită , ma tată-su ... ațel suflit arău , vrea -l duchea poate , și- atumțea eara ma arău ti Vira . 
Ti ațea , cît agiumse pi dzeană , cîntă dit flueară , ninte , cînticlu a lor vrut , cînticlu cu care u-acl’ima ș- veara , la tăruște . 
Aștiptă puțîn ... Di cătră casa ali Vire - niți un semnu , niți nă boațe , mași nă luñină slabă s- videa năuntru . Vru s- cîntă iara ... flueara l’i păru aspartă , că nu scutea niți ună boațe . U arucă tu neauă , și- apoia lo s- cîntă cu gura cînticlu ți- l cînta totîna Vira cîndu nirdzea la tăruște , ică la fîntînă : 
Feată , ocl’iu mărdzelat , 
Vruta mea armână , 
S- nu di tuț , lea , amînat 
Seara , la fîntînă . 
Că te- așteaptă mulț junari , 
Vrută , si- ñi ti- arapă , 
Că tu sirmi îñi ti- adari , 
Cîndu ñerdz într- apă . 
S- nu ma porțî , feată , n- cor - 
Minduhii , dubloane , 
Că junaril’i , de- a tău dor 
Fug jiliț tu-axeane ... 
Și cîntă ahîntu jilos , ahîntu plînguros , că hoara întreagă s- cutrimură di ñilă . Casile goale ș- tăcute s- diștiptară , la aistă boațe cunuscută , arăsunară plînguros ... canda plîndzea și- eale deadun cu năs . Șidzu puțîn , aștiptîndalui . Duchea nă harauă ficiurească anda s- minduia că după puțîn va s- hibă aproape di vruta-l’i , că va s- poată s- l’i-așteargă lăcriñile ... Ma chirolu canda azbura ... după puțîn , di cătră tu apreasă , hărγia lipsea si- și aspună frămtea-l’i luñinoasă . Dina li videa tute aiste , ti ațea nu aștiptă ma multu , și închisi . 
Chirolu eara arucuros , ș- di oară-oară vimtul sufla cu vîrtute , și lu agudea pi față ; ma Dina trițea tăcut pit hoara chirdută tu întunericlu ți s- tinde ninte di hărγie . Agiumtu ningă casa alăntui avigl’itor , mutri pit firidă : un foc mare ardea tu vatră , și avigl’itoril’i eara teși ningă năs . 
Un cîne tu alatră , alîgă după năs și apoi s- turnă iara ningă poartă . Dina trițea ninte ... fără si- s toarnă s- mutrească năpoi ... că vrea s- agiungă cît cama aγoñea aclo , ti iu avea-nchisită . 
Alătrarea a cînilui diștiptă pi avigl’itorl’i chirduț di γinlu ți avea biută noaptea întreagă . Duchiră că easte om xen în hoară . Lală-su ali Viri arăchi țupata ș- nă bucată di zadă , și s- astrapse nafoară . Aclo , vidzîndalui neaua călcată - fără s- cl’eamă și pri alanță - alîgă cătră casă-l’i . Arcoarea di dimneață -l diștiptă ma multu , și- l’i deade puteare . 
Aproape di casa a lui veade că s- mină nă umbră ; s- apruche di nîsă ... Caplu-l’i îngrica greu ca pliumbul , cicioarle îl’i trimbura , mîñile să sculară cu puteare , ca fără vrearea a lui ... tupoara cădzu-nghios , ș- după puțîn - un trup lungu s- arucuti tu neauă , iar nă boațe asteasă murmură : „ Ah , mi duș ! “ 
Avigl’itorlu s- cutrimbură di frică ... boațea l’i-eara cunuscută ; aistă lu feațe s- duchească ma ghine fapta arauă ... Eara ca chirdut , nu știa ți s- facă , și - dinăoară , cu țupata tu mînă , cu mal’iotlu ș- cămeașa di sîndze , alagă acasă la năs ! 
Vira s- diștiptă ca aspăreată . Vidzîndalui pi lală-su încărcat di sîndze , scoase un zghic ... Năs sculă țupata ș- gri agale : 
- Taț ... taț - că -l măcai pi năs ... 
Vira tăcu ... Ș- cu tute că nu putea s- acăchisească țiva di tute aiste , nu cutidză s- întreabă un zbor . 
Avigl’itorlu , chirdut nica di γinlu ți avea biută , și - ma multu di videarea a sîndzilui pi cămeașe și mal’iot ... nu putu s- șeadă ma multu , cădzu tu ună cohe , și dinăoară lu acăță un somnu greu ... greu , după ahîte nopțî tricute cu beare ș- fără somnu . 
Tu apreasă cripa hărγia . Casa eara cătră tu surin și eara puțîn luñinată . Mărata Vira eara ca tu altă lume ; țiva nu putea si- și aducă aminte , țiva nu putea s- achicăsească di ațeale ți s- fățea dinvărliga-l’i . 
Nafoară vimtul arăsuna lungu ... lungu ca ti cubil’e ; Vira vru s- iasă tu ubor , ma - dinăcale , ca șirpitată , s- turnă năuntru , că aclo neaua eara aroșe , și- ună boațe aspăroasă agiundzea pîn ’ la năsă . Șidzu ași năuntru , că mărmuripsită ; vrea s- plîngă - și nu știa trî țe ; vrea si s- minduiască și nu știa la ți , că tute-l’i părea mintite . 
La nă parte - hărhea lală-su tu somnu , și aistă u aspărea ma multu . Inși nafoară , și s- lo după urma sîndzilui . Aclo putu s- achicăsească tute cîte s- avea faptă : nă bară mare di sîndze , și - tu năsă vrutlu-l’i Dina , cu fața -n sus , șidea tes ; scoase un zghic subțîre ... Ș- cădzu lișinată ningă năs . 
Vimtul lișor lă hărisi fața ... Și- l’i plîmse ... îl’i plîmse pi aiști doi tiniri , pi aiste doauă suflite căñiniste , curate , ca di anghil’i . 
Hoara s- avea umplută di luñină . Dina cu Vira șidea teși tu neauă , iar avigl’itorl’i durñea chirduț tu somnu greu : suflit γiu nu s- videa pi tu hoară . Vimtul ahurhi s- bată cama arațe , fulguri di neauă cădea di oară-oară pi fața al Dina și- ali Vire . Aistă u diștiptă puțîn , lo s- bată ... Și- u diștiptă puțîn cîte puțîn pri Vira dit lișinlu greu . După puțîn lo s- bată ... Ș- dișcl’ise ocl’il’i și arsări ca șirpitată ! S- duchea lișoară , cu puteare ... cînta , striga ... arădea cu lacriñi , cum nu avea faptă vîrnăoară tu bană-l’i . Apoi , trăgîndalui cu puteare pi Dina mortu , lu duse -n casă ... lu alăsă aclo , arăse ... strigă , cîntă și inși nafoară . Și alăgă disculță pit hoară ... alăgă îndreptu la bisearică , trapse cu puteare clopotlu mare , canda vrea s- adună hoara întreagă ca s- plîngă pi vrutlu-l’i Dina ... 
La boațea aistă , hoara arăsuna jilos ... Și- apoi tățearea s- timse iară ... 
Vira s- turnă acasă ... cîntă , arăse ... s- alăxi tu strañile nale și inși iară pit hoară ... 
Mărata feată , eara zurlă . 

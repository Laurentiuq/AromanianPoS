Cu multa vreare țe u-aspuse tră tatu-su, ș-cu diștiptăciunea a ľei, putu feata s-lu ascapă di la moarte siyură!
- Macă e ași, atumțea mîne tu oara optu - va s-ńeard̦im aclo deadun.
Lu-aduse la vășiľelu, și-și lo băhcișe, ș-numă mare. Vizirlu, avd̦îndalui ș-vid̦îndalui aestă, făți-făți alăxea di năirire și cripare țe-ľi yinea. „Stăi, nu te-ayiuńisea - mindui nîs -, nu-ascachi tine di mine! Ț-u herb io, ț-u coc io!“ Dupu cari, îľi fațe-al vășiľe:
Mușeata-loclui, avd̦îndalui nișanea ți s-feațe, că-ľi vătămară bărbatlu, ľea apa-yie, lu pruscuteaște și lu anyead̦ă tu minută. Apoia-ľi d̦îțe:
Șid̦u, șid̦u pri pizuľiu și s-mindui, ca vîră oară - cu oara: să se-alină analtu-n casă, i s-nu intră dip? Feațe inimă, ș-intră, că di fricoșľi el nu eara.
- Vindu, ma - cu minciuńi!
Cît o-and̦îriră furľi, s-aurńiră pri nîsă, ľi-astupară gura, u ligară cu mîńili dinăpoi și u loară tu munte.
- Prad̦, dimîndu! - aestu, diznou
- Mamă, io tată nu-am? Mași alanțî ficiori au, di l-acumpără lucri ș-mușuteț?
- Yinu acasă, s-lu ľeai.
Amirălu, canda căd̦u casa di-l apitrusi. Cu curșumea s-lu-agudeai, sînd̦e nu-ľi cura.
Fud̦im amînat di Băiasă și nu puteam se-agiund̦em Avdhelă dicît noaptea. Eram trei inși ș-tuț cu chefi. Soțľi a mei s-cunușteau cu furiľi, erau ună cu-ațeľi di-a noaptiľei;  ași că nu-aveam vîrnă minduire fricoasă.
- Va ti ascultăm!
- Aide, fîrtate, că ańiurd̦eaște bărute! Ai, s-u-angănăm!
Am narea? U avea cît ună pîtlîgeană și, di sibepea a l-ei - cîț cîvgad̦, cîte băteri nu are faptă nîsă la șoput, cu ațeale ți ľi d̦îțea că are... nări ca di cireap. S-avea încîceată tu tinireață cu ună vițină a ľei, și - patrud̦ăț de-ańi nu si zburîră! S-ľi d̦îcă ali Curcusuri - că sum narea aľei pot s-amirid̦ă șeapte turme di oi?!
Cum trec ańiľi, ș-cum s-lîiaște lumea!
S-întunica dicutot. Stealile trimbura. Vru, nu vru - Miti al Tegă arămase. Picurarľi să scumbusiră: unlu acîță ńelu s-lu treacă tu sulă, se-aprindă foclu, și-alantu purta din pădure frund̦ă; și-aduse lumăchi întred̦, le-aștirnă împade, bîgă îndoauă și-mproaste și adără ună călivă cu un pat nuntru, - un pat di fearică vearde ș-moale. Apoia, șiamiștreiľi s-timsiră ningă foc, iu lumbărd̦île se-avea apusă, friptaľilu arușea piste jar, chica di grăsime, cu niște aburi, cu un fum încărcat di ńiurdii. Pi tu arburi, pi tu cupace - pitrundea luna și s-părea că pădurea creaște, s-părea că s-mină sum luńina ľei, mută, arațe, care umplea singurătatea. Umbrățle a munțîlor s-lund̦ea pînă diparte. Cîte un puiľiu di noaptea își ascutura peanile, nivid̦ut, piste nîși.
HAIDA
Tu horile armănești S. și M. s-arughi ună numtă, numtă mare, de-ațeale cari s-acață optu d̦île ninte di-ncurunare și-s bitisescu alte optu - după. Celnicu Bucuvală din S. își însoară ficiorlu, Chita, și-ľea feata celniclui Nastu, din M. Tu daule hori, di la ńic pîn la mare, s-hîrisescu, că celnițľi a lor și-au numtă. Mași un suflit di om, Haida al Nastu, feata cari după șeapte d̦île va s-facă-nveastă, își easte multu învirinată și inima ľi si-arupe di jale, cîndu și-aduțe aminte că ea va s-hibă ună d̦uă înveasta al Chita al Bucuvală. Ea, mușata ș-daľeana Haidă, ea - singura fumeaľe a avd̦îtlui Nastu, s-ľea un urît, fără hare și lînguros, ca Chita, - bana nu și-u vrea!
Suntu țisprăd̦ațe di-ańi di cîndu Haida easte isusită. Eara atumțea di doi ańi, și-Chita di ținți. Nastu își deadi zborlu că încuscread̦ă cu Bucuvală, și-di-atumțea armasiră cuscri. Și acriscură fumeľile-a lor, și-cît mușeată și cu aname s-fățea Haida, ahăt urut, lînyîros, și slab tu trup și-tu minte s-fățea Chita. Ma Bucuvală eara avut, avea cupii di oi fără numir, avea cărvăńi di mulări ca anghiľi. Nu eara Chita ti lume, ma cu avearea-ľi, putea s-bînead̦ă ghine cu Haida. Ași s-minduia Nastu cu țal Nastu și niți prit minte nu lă trițea că Haida nu va-l va pri Chita. Și-dipreapoia, și-ca s-nu-l vrea nîsă, ți putea s-facă, avea față s-lă d̦îcă a lor că nu-l va? S-fățea si s-asparga cuscriľe ahăt veacľe? Știa feata lucrul aestu, ș-cîndu s-minduia că ți u așteaptă, și-uhta dit hicate și-și virsa lacrińi ca prune. Ș-tora, cîndu videa că s-aproache chirolu ca s-intră tu casa-al Chita, di dimneața pînă seara - tu ună plînd̦eare u aduțea.
Tată-su ș-măsa nu-aducheau tră țe hiľea lă easte învirinată, că la întribarea a lor - tră țe plînd̦e? - ea lă d̦îțea că s-minduiaște că va-ľi alasă singuri, și-ľi yinea plîngul dit inimă.
Avea Nastu un picurar, Chendra, ahăt gione și ahăt mușat, di ță yinea s-ľi ľeai caplu și s-fud̦. Și zbura Chendra ahăt dulți, di cănda ńeare ľi cura di gură. Haida ș-lu avea tu inimă, ș-cîndu-l videa, cănda își videa soarle, și tră ici-țiva - sîhăț întred̦ u arîsea si zburască cu el, lu-ncîcea di multe ori cîndu s-amîna s-yină di la oi, iar cîndu yinea altu vîrnu s-ľea pîne, ea fîțea ți fîțea ca s-ľi da puțînă, ca ași si-l facă pri Chendra s-yină-n hoară.
Tru stîmăna di numtă, Chendra eara în hoară. U videa Haida cu ocľi împlińi di lăcrińi, ma s-îndirsea s-u-ntreabă tră țe plînd̦e. Gioi, cîndu-ľi băgară ucnălu, Haida plîmse ahăt multu, că seara - cîndu u vid̦u, nu putu si s-țînă; s-apruche di nîsă și, cu boațea a lui dulțe, îľi d̦îse:
- Ľeartă-mi, lea Haidă, că va ță zburăscu, ma - ași s-băned̦! - spuni-ńi: ți-ai di plînd̦ă tută d̦ua?
- Ah, lai Chendra, lai Chendra, - s-ńi știai inima! Yinu, yinu aua la nă parte, s-ț-aspun mărazle-a meale.
Tu grădină, sum cireș, feata, cu ocľi împlińi di lăcrińi, acăță si-ľi d̦îcă:
- Nu știi, tine, lai Chendra, că va mi mărită, că dumănică țe yine, mine va escu înveasta a urutlui ș-nihitlui Chita? Mutrea-mi tini, ți di-ańi di d̦île mi cunoști, - escu mini tră Chita? Îńi und̦aște a ńia si-es tu suțată, s-ies tu lume cu tihilailu ațel di Chita? Nu i crimă di ńeata a mea, ca s-ńi încľid bana cu un ahtare om? Nu-ľi voi avearea, nu-ľi voi cilnicata, nu-ľi voi casa, nu-ľi voi numa, - mini-ńi voi un om cu cari s-nu-ńi hibă arșine s-ies tu lume. Ah, Chendra frate, nu-aducheai că ńi si dișcľidea inima cîndu ti videam că yineai di la oi, că mi arîsea si zburăscu sîhăț întred̦ cu tine?
Ș-plîngul ľi curmă zborlu. Chendra lailu, cari nu s-aștipta vîrnă oară ca nă feată di celnic, nă feată ca Haida, poate si s-minduiască la nîs și si-l va, s-feați aroș ca cireașa, inima ahurhi si-ľi bată, ș-nu știa cu s-acață zborlu, cîndu avd̦ă ațeali țe-ľi d̦îse Haida. El tățea ș-Haida își plănd̦ea. Tricură ași îndoauă minute, ș-Haida acăță iară:
- Ascultă, Chendra, - doauă lucre mi-ascapă pri mine di Chita. I tine, i aestu... Ș-tu oara ațea scoase din gepi un cuțut. I va fud̦im doľi largu, largu, iu vîrnu di-aești s-nu nă veadă, și aclo s-bănăm doľi cum nă va inima, i dumănică - tu oara ți va mi bagă tu bisearica din hoara al Chita, ca s-nu poată s-mi încrună, - cu aest cuțut va-ńi ascap di arșinea ți lumea va si-ńi facă.
- Ma, lea Haidă, tine feată di celnic, tine avd̦îtă tu minte ș-tu mușuteață, cum va ță led̦ bana di un picurar ca mine?
- Avd̦î țe țî d̦îc mine, Chendra: ești gione, livendu, și mușeat. Inima-ńi ti va - și, di multi ori îńi yinea si-ľi d̦îc a tată-ńiu ca s-mi da la tine, ma ľi știu huia. Tr-ațea, Chendra - nu mi-alasă ca s-mor di cutuț. Mîne i vińeri, sămbîtă va yină cuscriľi s-mi ľea. Seara va stăm la șuputic, în d̦eană, la stanea a noastră. Aclo, alanță va s-mîcă, va s-bea, va s-cîntă, va s-gioacă. Mine va mutrescu s-aflu oara, va mi fur di ninga cuscroańi, tine s-yińi după mine, și doľi va nă fud̦im di lumea aestă arauă. Ți d̦îț tine, Chendra?
Ș-armase maratlu di Chendra ca aspîreat, cîndu avd̦î aeste zboare și, după puțînă minduire îľi d̦îse:
- Haido, i ș-mine va mor cu tine, i doľi sămbîtă noaptea va fud̦im. Fă-te-nveastă, tine Haido, ș-Dumid̦ă s-n-agiută!
- Dumnid̦ă s-n-agiută - d̦îse ș-nîsă, și s-dispărțără. Ali Haide îľi yine inima tu loc, lacrăńiľi di jale ľi si curmară, și - cu inima împlină di harauă, își si fățea înveastă, ca tute înveastile.
Vine sămbîta și, cuscrăľi, mulță, mulță - ca frînd̦île, își viniră si-și ľea înveasta. Haida, îndreaptă cu fustăńi și șimii di mătase, cu zăvon ș-cu bairi di flurii pînă la brîn, ță si părea că easte nă d̦înă. Ș-u băgară pri cal și si-n-chisiră calea cătră hoara al Chita. Chendra își trăd̦ea calu a înveastiľei di căpestru, ma ca si-l mutreai ghine, puteai s-aduchești că mare minduire și-avea.
Pri ninga seară, agiumsiră la Stanea-al Nastu și-aclo, d̦ațe picurari și-bilea nimaľe, iar alță ahîț îndrid̦ea focurile, ca s-le frigă. Ținți caľi încărcaț cu vareli di yin își si discarcară la stane - ș-Nastu tut d̦ățea că poate s-nu-agiungă. Cu arăchia și-ahurhi muabetea, și cîndu ișeră friptaľile, țisprăd̦aț di picurari miștea yin - ș-tut nu eara dure. Cînta și giuca cuscrăľi di ță si părea că ti-afľi tu altă lume.
Oara trițea, și cîndu yinlu eara tu bitisire, puțînă lume ninga eara diștiptată. Haida s-feațe că doarme, ș-cîndu tuț di ninga nîsă durńea, - cu strańile di pri năsă, ca înveastă, cum ș-eara, s-fură di ninga cuscrame și fud̦i cătră înghios, cătră iu s-avea dusă Chendra. Doľi, - nopță ș-d̦ăle întred̦ fud̦iră diparte, cale di stămăńi.
Numta s-asparse. Nastu cu taifa-ľi s-turnară în hoară-lă. Ma, di multă arșine, lailu Nastu - tu ună d̦uă auși, canda tricură ańi mulță piste nîs. Agiumsu-n hoară, dimîndă ca tu casa a lui - altă oară ali Haide s-nu s-aducă aminte.
Tricură țisprăyinyiț di-ańi. Eara ună d̦uă di Sum-Chetru ca tră nă mirinde. Armîńiľi din hoara M. avea ișetă aproape tuț tu ciirea di ningă hoară, iu tiniramea ș-giuca-n cor, iar aușľi na naparte fățea sire și a multor di nîși lă părea arău că cicioarle nu lă fac, ca si s-acață și eľi în cor.
Di diparte s-videa trei călători, cari yinea-n călar. S-aprucheară di hoară, trapsiră-ndreptu iu șidea aușľi. Ñird̦ea în cap un tinir, livendu ș-mușeat, di ți si părea un anghil. Avea ahîtă măriľe tu mutrita a lui, că aușľi si sculară tuț în cicioare cîndu s-dipuse el di pri cal ș-lă deade bună d̦ua. Ațeľi din cor stătură tu loc ș-tută lumea ș-avea arcată ocľi pri călători. Strańle a lor aspunea că suntu oamińi di aua aproapea. După ghinuire, cum easte adetea armănească, unlu di auși ľi d̦îse a tinirlui călător, că tu hoara lor nu-are hane, ma ca s-va si-ľi tińisească casa, s-hibă oaspe la nîs astăseară. Tinirlu dimîndă a soțlor a lui s-ľea caľi, ș-cu un ficior ľi dusiră în hoară. Cîndu s-asparsi corlu, pri ningă seară, călătorlu cu ună taifă di oamińi s-dusiră la cunache, iu șid̦ură multă oară.
Tu videari, aestu tinir ș-u aduțea cu ținiva din hoară - ș-mulț auși zburîră un cu alantu tră aestu lucru, ma vîrnu nu putut si-ľi da ghini cale, cu care ș-und̦eaști.
A doua-d̦ dimneața, la bisearică, tra s-ľi facă tińie a xenlui, lu băgară ninga nai buńiľi din hoară. Ningă nîs șidea paplu Nastu, cari cît țînu bisearica nu-și mută mutrita di pri tinirlu călător.
Di d̦ua ațea araua, cîndu ľi si feați arșinea al Nastu, di ľi fud̦i hiľi-sa, multi ori - ș-oamińi din hoară, și xeńi vrură s-dișcľidă zbor di Haida, ma el curma zborlu nibitisit ș-lă d̦îțea - cari va si-ńi facă chefea, s-nu-ńi dișcľidă ahtare cuvendă. Niți Nastu nu cutid̦a vîrnă oară si zburască în casă tră hiľi-sa.
Ș-cu cît lu mutrea ma multu aușlu, cu ahît aduchea că inima-ľi vrea si zburască cu nîs.
Tu ișerea din bisearică, bărbațľi, în curte, cîte ținți - șase la un loc, zbura tră vizitele țe au s-li facă, iar la ună parte, paplu Nastu, îndupărat pri tuiag, avina cu mutrita pri tinirlu xen. Cîndu ișe dit bisearică ș-moașa țal Nastu, paplu u acľimă ningă nîs, ș-di cara-ľi d̦îsi îndoauă zboară, moașa ahurhi ș-nîsă s-mutrească pri noulu călător, ș-cănda ună mare greață ľi si mută di pri inimă.
Lumea s-rîspînd̦ă, ș-doľi auși ș-ńird̦ea ș-nîși anarga-narga.
Agiumși acasă, moașa - ca vîrnă oară, nu știa cum s-ma-ndreagă oda di-aștiptare. Inima ľi eara împlină di harauă și ľi d̦îțea că, țiva nou, țiva bun, tră casa lor va s-facă d̦ua ațea. Di oară - oară ea ișea pînă la poartă, s-veadă dise ațel xen va yină ș-pri la eľi.
Aproapea di prînd̦u, ună taifă di oamińi, cu tinirlu călător, viniră s-facă vizită și pri la paplu Nastu. Ali moașe ľi trimurau cicioarle, iar al pap ľi bătea inima ahăt zori, tuș canda vrea s-iasă dit loclu-ľi. S-dișcľisi zbor di ună, di altă, ma Nastu nu ș-eara dip pri aclo, el s-minduia cum s-facă s-întreabă pri xen di iu iaste. Tinirlu călător nu-aștiptă multu și ahurhi el.
- Pap, d̦îse nîs, ti vid̦ui la bisearică, multu că mi mutreai. Poate vrei s-afľi cari escu. Mine yin di multu largu. Aclo la noi bănead̦ă un celnic mult-avd̦îtu. Dumnid̦ă ľi deade di tute bunile, ma muľeari-sa și-are ună mirache: și-iaste multu largu di părință și di multu nu ľi-are vid̦ută. Știa nîsă că va trec pri aua și-ńi d̦îse s-vă dau a voauă, - a țîia și-ali maie multe încľinăciuńi. Ma tră țe a voauă ș-nu altui di aua-n hoară, nu știu.
- Spune, lai hiľiu, ľi d̦îse maia țal Nastu, nacă u acľeamă Haida pri ațea muľeare, ș-nacă u ai tine țiva?
- Ca si știu că voi aveț vreare tră ațel celnic ș-tră muľeari-sa, Haida, va s-vă d̦îc ți ľi-am.
- Cum s-nu u vrem Haida, lai hiľiu, ľi-u turnă moașa, cîndu easte hiľea noastră?
- Atumțea aflaț că mine escu hiľilu a li Haide, ș-yin s-aflu dit gura a voastră dise u aveț ľirtată.
Moașa nu putut si s-țînă; si sîlîghi la nipot-su și ahurhi s-lu bașe di nu-s sutura. Lailu pap Nastu canda îngľiță tu loclu iu șidea. Unlu di oaspiț lu lo di mănă, lu dusi la nipot-su, cari ľi bășe mîna, iar Nastu-l bășe tu frîmte, și ocľi ľi-avea împlińi di lăcrińi.
Prînd̦lu și seara, nipotlu fu oaspe la paplu Nastu, iar după doi meși di d̦ăli, celniclu Chendra cu Haida, cu fumeaľea-lă tută, cu cupiile di oi, cu cîrvăńili di caľi ș-vińiră tu hoara M.
Casa al pap Nastu, încľisă di-ahîț ańi di d̦île, s-dișcľise din nou. Chendra și Haida, buńi cum ș-eara și ca ficiori, ľi avea pri auși tu multă vreare ș-tu multă tińie. Aușľi, cari nu ș-u vrea bana cîndu earau singuri, nu-s sătura tora di nîsă - și mulță ańi ninga și-bînară, di-acriscură nipoț și nipoț di nipoț.
NIPOATA AVIGĽITORULUI
Munțîľi armasiră ca irńii.
Fud̦iră cupiile di oi... s-chirură diparte-n cale picurarľi învirinaț, s-dipărtară fumeile cu cîrvăńile a lor. Hoara, armasă singură, își plînd̦e mira-ľi. Pădurile vîzescu, canda vor se-aspună ș-năse jalea ti oaspițľi a lor duruț, ți fud̦iră diparte... diparte ș-loară cu năși tută haraua, tută nădia lor.
Se-asteasiră cîntițle dulțe di flueară, nu ma se-avdu boțle a armânelor daiľeane. Tu loclu a lor vimtul arăsună jilos, ľea cu năs frînd̦ă uscate, umple hoara întreagă... u dișteaptă dit yislu a ľei greu, și-apoia se-astind̦e diparte, tu văľiurle stirnoase a munțîlor.
Cîtă jale aduțe ș-toamna, cîte inińi durute nu dispartă... cîte vreri nu arățeaște ș-le-astind̦e ti totuna.
Pluina arațe țe avea căd̦ută ahîtă oară, păpsi. Diparte-n d̦are, pi tu cripiturile a niorlor, alunica mund̦île a soarelui, aproapea s-cheară, cîndu fumeile cu cupiile di oi ș-cîrvăńile fugate din hoară alina cu greu giuglu a muntilui.
Bărbațľi anîngîsea caľi, că după muntile țe-alina, s-tindea cîmpul iu lipsea s-facă cunache.
În cheare, niți ună mundă luńinoasă. Umbrile ahurhiră si s-tindă piste munț și văľiuri ninte, ca ună luńină puțîn asteasă, apoi ca un zăvon ľai... lai, sum care s-chirdea pădurile tăcute. Cîmpul, chirdut și-el tu-ntuneric, inyisa d̦îlile mușeate di prumuveară... - nă tățeare ca di murmintu. Dinăoară, tut cîmpul s-umplu di boț subțîri di chipuri, di strigări di oamińi, di alîtrări di cîńi: eara fumeile cu cîrvăńile a lor.
Focurile aprease luńinară cîmpul. Mulile li discărcară, oile arîiră pi tu cîmpul aruvinat. Țerlu, alăcit cu puțîn ma nîinte, si-nsirina puțîn cîte puțîn; ș-cu el si-nsirina și suflitile armîńilor țe pînă atumțea eara tăcuț. Fluerle acîțară se-aspună dorlu a tinirilor; cîntițle junești și di vreare fățea ca se-arăsună cîmpul întreg. Munțîľi și văľiurile s-diștipta; pădurile s-diștipta și-eale. Tute di-avarliga s-hărisea di bana aestă curată a armânilor. Luna se-avea nălțată-n țer, focurile se-astind̦ea un după alantu. Armâńiľi durńea somnu lișor, sum țerlu sirin ca bana a lor.
Mași un suflit căńisit, un tinir analtu și sănătos ca tuț armâńiľi di munte, avigľea ningă foclu țe ardea... țe ardea ca inima-ľi tu cheptu. Șidea ași tăcut și minduiri îľi trițea pit minte, minduiri țe ninte ľi yinea mintite, fără aradhă, di nu putea se-achicăsească țiva; apoia-ľi yinea baire-baire, dit care putea si-și veadă bana-ľi împlină di-arale: s-veade di cu ńic oarfăn, apoia agiumtu mare, singur, fără se-aibă a cui si și-aspună dorlu... Nă d̦uă di Stă-Mărie ľi inși în cale ună inimă durută, ună feată cu suflit di anghil, cu care se-achicăsi: și-aspusiră doľi dorlu, s-nicară tu lăcrińi di harauă, ș-di-atumțea... La minduirea aestă, frîmtea ľi si acupiri cu sudoare arațe, ocľiľi ľi si muľeară... ș-fără si s-minduiască ma multu, si sculă ș-mutri diparte, cătră hoară.
Di-avarliga tute tățea: analtu-n țer stealile trimbura lișor, luna înyilicioasă își trițea lunga-ľi cale și umplea pădurile de luńină. Armâńiľi durnea somnu lișor... Tățeare mare eara-n țer ș-pri loc; ma furtună eara tu cheptul al Dina. Tățearea aestă canda-ľi ńicura ș-furtuna dit cheptu, și ași, ma lișurat, șid̦u ningă foc ca si s-minduiască iară. Ma tora, minduiri ma lăi îľi yinea tu minte... boț plănguroase ľi-arăsuna la urecľi... umbre lund̦i, aspăroase ľi trițea dininte. Încľise nă minută ocľiľi ca se-ascapă di tute aiste... și-atumțea ľi-inși dininte limpide icoana ți-ľi friminta mintea ahîntă oară: diparte, în hoară, vruta-ľi Viră armase singură cu tată-su, avigľitorlu a hoarîľei; s-neacă tu lăcrińi și-și plînd̦e ńira-ľi nińiloasă... ș-plînd̦e bana împlină di fărmațe ți u-așteaptă iarna aistă.
Aistă lu-azvimse dicutot... nu vru si s-minduiască ma multu, să sculă șirpitat ca di vîrnu yis arău, arăchi tuiaga, angînă cînile coluv di ningă oi și-nchisi năpoi în hoară, ca s-da părigorie ațiľei ți ľi-achicăsi dorlu ș-lăcrińile, si-u-ascapă di bana greauă... Ș-imna cu alăgare, ca axenlu ți si veade aproape di hoară-ľi, și-alagă ca si s-arucă cît cama-n yie tu brațăle durute a aților ți-l așteaptă cu nearăvdare...
Hoara, chirdută tu întuneric, înyisa jiloslu yis di toamnă. Un vimtu arațe sufla di cătră tu pădure ahît turbat, di scutea arburľi dit rădățină și trunduia hoara-ntreagă; canda arghiandele scăpate dit brănd̦i greale trec tu turbare pisti hoară. După puțîn, neaua loa s-cadă pale-pale și anvălea hoara întreagă. Casile tute eara goale și-ntunicoase, mași nă casă ńică, cu uborlu mare ș-irńiu, eara luńinată di cîndila ți ardea slabă... slabă. Ș-nuntru, ningă vatră, lucra nă feată, nă feată cu fațăle ca jar, cu ocľiľi mări și jiloși, cu perlu fundutos și ca hrisafe; eara ca un mer di amalamă arucat anamisa di urfańea a casîľei. Lucra mărata feată și lăcrińile ți-ľi cura di oară-oară pi față... astind̦ea jarlu ți ardea aproape di năsă. Di nafoară, zvinturări di neauă agudea cu vîrtute pi firid̦le alichite cu cărță... feata tăcută cădea pi minduiri ș-lăcrińile calde ľi-alunica pi față.
Lungă și jiloasă easte isturia aiștui suflit curat, împlin de fărmațe: armasă di cu nică fără părinț, fu luată di tată-su, avigľitorlu-a hoarăľei, un îmbitător, care u alasă d̦ăle întred̦ singură cob acasă, cu un codru uscat di pîne, ș-cîndu yine, apoi, lipseaște s-aravdă brațlu a lui greu, că u bătea... u bătea pînă cădea lișinată-mpade. Ș-ľi arăvda tute aiste mărata feată... li arăvda, că avea nădia că tu ună d̦uă lipsea s-ascapă di bana aistă greauă; eara un altu suflit care u părigurisea... eara vrutlu a ľei Dina, care-ľi zbura di ahăte ori di ună bană ma bună... ma hărioasă.
La aiste s-minduia mărata feată tu aistă noapte furtunoasă, ti ațea lăcrińile-ľi cura vale pri față.
Nead̦ă-noapte eara tricută, nafoară nu s-videa s-cadă niți un fulgu di neauă, vimtul eara sclăvuit și hoara durńea sum zăvonlu albu di neauă.
Feata lucra nica, ningă foclu astes... ș-di nisumnată ți eara, ocľiľi si-ncľidea greu, ma minduirile u turbura dipriună; cîte nă oară-l videa pi vrutlu-ľi Dina diparte, tu cămpu, tut cu mintea la năsă... altă-oară ľi-avd̦a canda boațea-ľi dulțe, cum u acľima s-fugă... s-fugă diparte și s-ascapă di bana greauă... Ș-cum s-minduia ași, îľi păru că avd̦î n-aevea flueara al Dina; boațea yinea jiloasă, din sus di cătră tu d̦eană și arăsuna mușeat pîn’ tu odă la năsă. S-cutrimură, ca aspăreată, un arîs lișor ľi hărisi bud̦ăle, și căd̦u curmată ningă vatra arațe...
Nafoară, hoara arăsuna nica di cînticlu jilos di flueara al Dina, că eara năs ți cînta... Fugat dit cîmpu, imnă oare întred̦, și - ninte di apirită, agiumse stră hoară. Vru si s-ducă îndreptu ningă casa ali Vire, si-u părigurisească, că u știa că-i jilită, ma tată-su... ațel suflit arău, vrea-l duchea poate, și-atumțea eara ma arău ti Vira.
Ti ațea, cît agiumse pi d̦eană, cîntă dit flueară, ninte, cînticlu a lor vrut, cînticlu cu care u-acľima ș-veara, la tăruște.
Aștiptă puțîn... Di cătră casa ali Vire - niți un semnu, niți nă boațe, mași nă luńină slabă s-videa năuntru. Vru s-cîntă iara... flueara ľi păru aspartă, că nu scutea niți ună boațe. U arucă tu neauă, și-apoia lo s-cîntă cu gura cînticlu ți-l cînta totîna Vira cîndu nird̦ea la tăruște, ică la fîntînă:
Feată, ocľiu mărd̦elat,
Vruta mea armână,
S-nu di tuț, lea, amînat
Seara, la fîntînă.
Că te-așteaptă mulț junari,
Vrută, si-ńi ti-arapă,
Că tu sirmi îńi ti-adari,
Cîndu ńerd̦ într-apă.
S-nu ma porțî, feată, n-cor -
Minduhii, dubloane,
Că junariľi, de-a tău dor
Fug jiliț tu-axeane...
Și cîntă ahîntu jilos, ahîntu plînguros, că hoara întreagă s-cutrimură di ńilă. Casile goale ș-tăcute s-diștiptară, la aistă boațe cunuscută, arăsunară plînguros... canda plînd̦ea și-eale deadun cu năs. Șid̦u puțîn, aștiptîndalui. Duchea nă harauă ficiurească anda s-minduia că după puțîn va s-hibă aproape di vruta-ľi, că va s-poată s-ľi-așteargă lăcrińile... Ma chirolu canda azbura... după puțîn, di cătră tu apreasă, hăryia lipsea si-și aspună frămtea-ľi luńinoasă. Dina li videa tute aiste, ti ațea nu aștiptă ma multu, și închisi.
Chirolu eara arucuros, ș-di oară-oară vimtul sufla cu vîrtute, și lu agudea pi față; ma Dina trițea tăcut pit hoara chirdută tu întunericlu ți s-tinde ninte di hăryie. Agiumtu ningă casa alăntui avigľitor, mutri pit firidă: un foc mare ardea tu vatră, și avigľitoriľi eara teși ningă năs.
Un cîne tu alatră, alîgă după năs și apoi s-turnă iara ningă poartă. Dina trițea ninte... fără si-s toarnă s-mutrească năpoi... că vrea s-agiungă cît cama ayońea aclo, ti iu avea-nchisită.
Alătrarea a cînilui diștiptă pi avigľitorľi chirduț di yinlu ți avea biută noaptea întreagă. Duchiră că easte om xen în hoară. Lală-su ali Viri arăchi țupata ș-nă bucată di zadă, și s-astrapse nafoară. Aclo, vid̦îndalui neaua călcată - fără s-cľeamă și pri alanță - alîgă cătră casă-ľi. Arcoarea di dimneață-l diștiptă ma multu, și-ľi deade puteare.
Aproape di casa a lui veade că s-mină nă umbră; s-apruche di nîsă... Caplu-ľi îngrica greu ca pliumbul, cicioarle îľi trimbura, mîńile să sculară cu puteare, ca fără vrearea a lui... tupoara căd̦u-nghios, ș-după puțîn - un trup lungu s-arucuti tu neauă, iar nă boațe asteasă murmură: „Ah, mi duș!“
Avigľitorlu s-cutrimbură di frică... boațea ľi-eara cunuscută; aistă lu feațe s-duchească ma ghine fapta arauă... Eara ca chirdut, nu știa ți s-facă, și - dinăoară, cu țupata tu mînă, cu maľiotlu ș-cămeașa di sînd̦e, alagă acasă la năs!
Vira s-diștiptă ca aspăreată. Vid̦îndalui pi lală-su încărcat di sînd̦e, scoase un zghic... Năs sculă țupata ș-gri agale:
- Taț... taț - că-l măcai pi năs...
Vira tăcu... ș-cu tute că nu putea s-acăchisească țiva di tute aiste, nu cutid̦ă s-întreabă un zbor.
Avigľitorlu, chirdut nica di yinlu ți avea biută, și - ma multu di videarea a sînd̦ilui pi cămeașe și maľiot... nu putu s-șeadă ma multu, căd̦u tu ună cohe, și dinăoară lu acăță un somnu greu... greu, după ahîte nopțî tricute cu beare ș-fără somnu.
Tu apreasă cripa hăryia. Casa eara cătră tu surin și eara puțîn luńinată. Mărata Vira eara ca tu altă lume; țiva nu putea si-și aducă aminte, țiva nu putea s-achicăsească di ațeale ți s-fățea dinvărliga-ľi.
Nafoară vimtul arăsuna lungu... lungu ca ti cubiľe; Vira vru s-iasă tu ubor, ma - dinăcale, ca șirpitată, s-turnă năuntru, că aclo neaua eara aroșe, și-ună boațe aspăroasă agiund̦ea pîn’ la năsă. Șid̦u ași năuntru, că mărmuripsită; vrea s-plîngă - și nu știa trî țe; vrea si s-minduiască și nu știa la ți, că tute-ľi părea mintite.
La nă parte - hărhea lală-su tu somnu, și aistă u aspărea ma multu. Inși nafoară, și s-lo după urma sînd̦ilui. Aclo putu s-achicăsească tute cîte s-avea faptă: nă bară mare di sînd̦e, și - tu năsă vrutlu-ľi Dina, cu fața-n sus, șidea tes; scoase un zghic subțîre... ș-căd̦u lișinată ningă năs.
Vimtul lișor lă hărisi fața... și-ľi plîmse... îľi plîmse pi aiști doi tiniri, pi aiste doauă suflite căńiniste, curate, ca di anghiľi.
Hoara s-avea umplută di luńină. Dina cu Vira șidea teși tu neauă, iar avigľitorľi durńea chirduț tu somnu greu: suflit yiu nu s-videa pi tu hoară. Vimtul ahurhi s-bată cama arațe, fulguri di neauă cădea di oară-oară pi fața al Dina și-ali Vire. Aistă u diștiptă puțîn, lo s-bată... și-u diștiptă puțîn cîte puțîn pri Vira dit lișinlu greu. După puțîn lo s-bată... ș-dișcľise ocľiľi și arsări ca șirpitată! S-duchea lișoară, cu puteare... cînta, striga... arădea cu lacrińi, cum nu avea faptă vîrnăoară tu bană-ľi. Apoi, trăgîndalui cu puteare pi Dina mortu, lu duse-n casă... lu alăsă aclo, arăse... strigă, cîntă și inși nafoară. Și alăgă disculță pit hoară... alăgă îndreptu la bisearică, trapse cu puteare clopotlu mare, canda vrea s-adună hoara întreagă ca s-plîngă pi vrutlu-ľi Dina...
La boațea aistă, hoara arăsuna jilos... și-apoi tățearea s-timse iară...
Vira s-turnă acasă... cîntă, arăse... s-alăxi tu strańile nale și inși iară pit hoară...
Mărata feată, eara zurlă.
TEORIA ȘI PRACTICA
„Sănt îndoauă învețuri, cari si amintă mași cu ghivăsirea, i cu avd̦ărea. Sănt și îndoauă alte lucri, cari nu intră tu caplu a omlui pînă s-nu li videm ș-cu ocľi. Căt bănăm - multe avd̦ăm și multe videm, ma cu tute aiste - țiva nu știm, pînă s-nu băgăm măna ca s-adrăm ațea ți nă si pare că știm. Cu alte zboară, voi ca s-d̦îc eu - că teoria easte bună, di multe ori, ama căte unoară armăne multu ma-nghios di practica.“
Ași zbura unoară un auș cu minte, cătră-ndoi tiniri cari ninga nu avea ișetă dit școală, și cari aveau ideia că... vîrnu nu poate si știe ca năși, că... tut ți-azboairă, s-măcă!
Ca s-lă da s-achicăsească ți va d̦îșu pîn aua, ascultaț ți aleaptă părăvulie lă spuse aușlu:
Un amiră cu multe dhrăńi în cap - și alăgat căt vreț, își d̦îse si spună că, nîscînte ori, teoria singură nu agiută cît lipseaște, și că atunțea s-acľeamă omlu mintimen, cănd, pi ninga teorie, are și puțînă practică. Tr-ațea, ca să s-a-duchească ma ghine aist lucru, băgă el, amirălu, nolgica di ună odă, lungă din opt coț, largă di ținți și di patru coț analtp - un cățăn mare, plin cu pileaf dulțe, și aduse și doauă linguri di șase coț ș-aiste. Acľimă pi nai cama învițațľi oamińi di tut laolu, și lă d̦îse că va s-ľi facă proț-viziri, s-puteare eľi s-măcă di pileafu aist: „s-măcaț cu lingurile ți li videț ația, ma fără ca s-mișcaț cățănlu di tru loc și fără s-v-aprucheaț di el!“
Si șuțîră, si-anvîrtiră laiľi-nvitaț, și - vid̦îndalui că nu putură s-facă țiva, îľi d̦îsiră a amirălui că ațea ți caftă năs, vărnă oară nu poate ca s-hibă.
Atunțea amirălu acľimă un alt om, cari nu știa ahîntă carte, ma eara cu multă practică și ľi-afita caplu ti multe. Aist, cum află ți va amirălu, fără multă minduire, îľi d̦îse a unuia di învițațľi:
- A lai fărtate, - ľea tine ună di lingurile aiste și treț tu chioșlu ațel di-aclo; va s-ľeau ș-mine ună altă lingură, ca a ta, și va s-trec tu chioșlu di carși cu tine.
După ți feațiră ași, înălțară coada a lingurilor tu chioșile din sus și di cara hipsiră lingurile tu cățănlu di pileaf, ațel cu practica timse linguara și ațel cu teoria și lu filipsi pi soțlu cu practica. Și ași feațiră, pîn si săturară.
Cu aiste vid̦ute, tuț oamińiľi adunaț aclo, ca s-mutrească, aduchiră că ațel cu teoria nu va s-putea s-măcă pileaf, ma s-nu vinea s-ľi da plan și s-ľi-agiută ațel cu practica.
Teoria cu practica de-adun -
Bitisesc un lucru bun
HORIATLU ȘI GĂĽINA
Un horiat simplu, cum sunt toți horiațľi, ș-u băgă tu minte să s-ducă oaspe la amirălu a lui.
Fără s-întreabă ușierlu, el intră tu oda iu măca amirălu și șid̦u pe measă. Horiatlu a nostru și-avea adusă deacasă, tru ună tavă, ună găľină umplută cu făstăț, stafid̦, orez și alte.
Amirălu, care avea chefe d̦ua ațea, nu-ľi d̦îse țiva a horiatlui, ma aștipta s-veadă ți va s-facă aist om.
Horiatlu lo un cuțit și ună furculiță și u împărți găľina: caplu ľi lu deade a amirălui; areapitle a ficiorilor, cicioarle a huzmichiarlor, - și mesea împlină și-u țînu tră năs, și acăță s-măcă.
Amirălu nu putu s-aravdă, - îľi d̦îse că împărțîrea a găľinei nu e dreaptă, că partea ațea cama bună u țînu tră năs.
- Ľiartă-me, Doamne... Mine feci cum lipseaște. Țî ded caplu, că tine ești caplu a nostru; ded areapitle a hiľilor a voștri, că năși vă suntu ca niște areapite, - agiutorlu a vostru; dedu cicioarle a huzmichiarlor, că năși nu fac alt țiva di cît alagă în sus și în ghios. Mine, care escu un om di mese, țînui mesea...
La aiste zboară, amirălu arîse mult, și-ľi deade ună mare pișcheșe.
Aistă faptă hazoasă s-arăspîndi tru tută ațea hoară.
TRÎ ȚE NU-ARE YIFȚÎ FURI
Lă si avea urîtă cu bana di yiftaryio. Dicăt totîna cu măńile arse, ca s-facă țupate, guvojd̦î, petale..., cama ghine s-țingă pala cum fac și-alț mulț giońi și-aco tu munte, cu sala di mese ș-cu tufechea di-anumira, s-acață chirîgiad̦ľi, p-lă ľia prad̦ľi.
Așe s-mindui yiftul Thimńiul cu treiľi-a lui ficiori: Cotta, Cola și Albul. Ș-ni ună, ni dauă, li țimsiră, umplură trastile cu păne ș-fuga tu munte: ișeră furi!
Pînă cănd trastile eara-mpline, își-acățară ună aumbră groasă, diparte di calea-mare, și-aco, țeși pi păndică, fățea planuri, planuri.
D̦ălile trițea, ma chirîgiad̦ľi nu s-videa, - că, de, țe cîfta pi iu nu lă eara calea? Pănea dit traste lă si bitisea. Teși pi păndică, lă eara frică s-mină ș-capitli. Alătratlu a vărui căne îľi fățea s-treambură ca vearga și s-lp îngľiață suflitu. Giońi furi!
S-guliră trastile! Cari di nîși si s-ducă în hoară, s-ľia păne?
- Bre afende, d̦ăse Cotta, ghine d̦ățea dada că noi nu nă him acși trî furi!
- Ghine d̦ățe Cotta, ore afendi, ľi-u toară Cola. Ma ghine s-nă turăm în hoară și s-adărăm guvojd̦.
Albul tățea dip.
- Așe i ghine, lăi hiľi, s-nă turăm în hoară și s-nă încľinăm. Dicăt, ńi-u frică - s-nu d̦ăcă ascherea că feațim cai ști căti lîieț.
Și-așe, laiľi furi nu-și știa ți s-facă. Dumid̦ă fu cu năși, că puțăn cama diparte eara un plai plin cu-amure. D̦ua lă fu frică si s-ducă, ma și-cănd ascăpită, doamne-doamne!
Trei d̦ăli bănară năși mași cu-amuri, pînă țe s-bitisiră ș-năse. Nu eara altă hală, prindea si s-ducă la moară, s-caftă păne. Așe feațiră.
Cum se-aprucheară di moară, cănile ahurhi s-alatră.
- Ei, murare - gri yiftul Thimńiul - țăni cănile că him furi!
După țe cănile fu ligat, intrară tu moară și-ľi d̦ăsiră a murarlui s-lă facă ună turtă căt cama mare. Murarlu bîgă trî turtă, iar giońiľi furi, teși pi dinț, aștipta turta...
Nu tricu mult ș-moara fu anvirigată di ascheri, că murarlu ľi-avea dată hăbare pi-ascumta.
- Ascundeț-vă, d̦ăse murarlu, că yine ascherea.
Unu di năși, tatăl a lor, nu-apruftusi si s-ascundă. Lu-acățară și-l tăľiară.
- Moreee, ți sănd̦e lai au ș-yifțîľi aești - d̦ăse un aschirlî! Cum lă easte chealea, așe lă e ș-sănd̦ile...
- Nu-i așe, efendim, - gri Cotta, ți eara ascumt tu un loc și trimbura ca vearga: sănd̦ile easte lai di-amure.
Lu-acățară și pri Cotta și-l tăľiară.
- Ma s-nu avea grită, vrea s-avea ascăpată - d̦ăse un aschirlî.
- Ți greai, vre glare! - ľi-u-are Cola.
Lu-acățară și-aist și-l tăľiară.
Albul, ți avea armasă, ľi si păru că va ascapă și d̦ăse:
- Mini nu grescu, efendim, pi mini s-mi-alăsaț!
- Ș-tine, vre gaie, hi fur?
Lu-anciupară ș-pi năs și-l pitricură oaspe tu lumea alantă.
Ș-de-atumțea nu-are yifțî furi.
TRĂ ȚE FURĂ PICURARĽI
Cîndu Lu-adusiră Hristolu, s-Lu-ncrăfusească pi cruțe, dușmańiľi a Lui dimîndară si se-aducă nîscînti penuri mări. Cît le-adusiră, na că treațe pri-aclo un picurar; îl curmă ńila cîndu vid̦u maratlu-și di Hristo cum s-dirină. Picurarlu s-șuță, se-nvîrteaște, da dulăi di-avarligalui, ș-feațe cum feațe, ș-căleaște ună cîte ună tute penurli di-aclo.
Dușmańiľi a Hristolui, cîndu vid̦ură că penurle lipsescu, acățară s-facă ca turbațľi. Mutrescu încoa, mutrescu înclo, - căipe s-feațiră penurli di ningă nîși. „More, cari li lo? More, cari li lo?“, fățea tuț, ca șiștisiț, ș-vîr nu putea s-d̦îcă cari li lo: - picurarlu u-avea angănată cățaua fără ca s-lu aduchească.
Tu-ațea oară, na că treațe pri-aclo și-un yiftu. Di un, di alantu, di-aua, di-aclo - yiftul află că ehțărľi alagă tră penure:
- A, ma penure căftaț aua? - întribă nîs. Ma că i zborlu trî penure mași, nu vă măcaț inima, că v-aduc eu ma mări ș-ma buni.
Și-ași, yiftul s-dusi di-adră niști penuri yiftești țe, cîndu acățară si-ľi le bată tu truplu a Hristolui, Își vid̦u maratlu nivid̦utile.
Atumțea s-turnă Hristolu cătră picurar, și-ľi d̦îse:
- Picurare, tine țe Mi vruși - s-ńi-ai urăciunea: totna înviscut ș-totna avut s-ti ved; di furtu mînă s-nu trad̦i, ș-necă s-ved̦ i s-paț țiva di furare.
Apoia s-turnă cătră yiftu, și-ľi d̦îse:
- Yiftu ș-laiu s-ti ved totna. Hăire s-nu-ai putes, ș-cu pîntica nafoară s-imńi totna, dispuľiat și cacurizic.
Di-atumțea yiftamea, țe-ľi d̦îc și fara Hristolui, trad̦e nitraptile; iar picurarlu, cît bun ș-curaț s-hibă, tut va da cîte ună-oară tu tehnea ațea a lui, țe ľi-u dimîndă tu-ațel chiro Hristolu: s-fură barim cîte un numaľiu tu an.
DI AL NASTRADIN-HOGEA
Eară ună oară trei călători. Ună d̦uă ľi acîță ună furtună pri cale și s-turnară la ună hane țe eara aclo aproape. După țe mîcară ș-biură noaptea întreagă, dimineața ľi d̦îsiră a hîngilui s-lă da țiva ș-trî cale. Cum hîngilu nu-avea ninga vîrnă mîcare hîzîre, lă hearse vîrî d̦eațe oauă. La plată băgară tu socoteală somnul, mîcarea ș-biutura a lor, iarba a caľilor, fără si-și aducă aminte, niți eľi, niți hîngilu, di d̦ațile oauă.
Tricură di-atumțea ca trei ańi. Lucrile vińiră ași ca treiľi călători s-tragă năpoi la vecľiul a lor hîngi. Unlu di eľi, care vrea si se-aspună că easte ma tińisit, acľiamă hîngilu și-ľi d̦îțe:
- Ia ascultă, ore D̦imă - ași se-acľima hîngilu -, aua s-trei ańi noi aveam traptă tut aua, la tine. Ghine ma tu oară a fugăľei nă-agîrșim s-ță plătim d̦ațe oauă țe nă le aveai dată trî cale. Tute fățea un yros; noi ț-dăm tora doi. Ești ifhăristisit?
- Ñi-aduc multu ghine aminte, ore oaspe - ľi-u-are hîngilu -, ma ved că nu-ńi daț cît prinde. Tora, după trei ańi lipseaște si-ńi daț ună ńiľe di yroși!
- Cum s-poate ună ca aestă, d̦îsiră călătorľi. Țe, nacă vrei s-t-arîd̦ di noi?
- Nu-ńi arîd ș-dip, d̦îse hîngilu. Îńi daț ună ńiľe di yroși, i v-aduc la huchiumate.
Călătorľi nu vrură se-avdă di zboarile a hîngilui, și el s-duse di-ľi deade tu mîna a catilui.
D̦ua alantă lă vińiră clisile, ș-la noauă dimineața - eara-ľi în fața catilui. Hîngilu, după țe aspuse cum vińiră călătorľi, cum lă deade s-mîcă, agiumse ș-la oauă.
- D̦ați oauă, d̦îse nîs, vrea-ńi da d̦ațe puiľi. Cathi puiľiu, veara alantă vrea-ńi da alțî d̦ați puiľi, ași că vrea s-facă ună sută di capite. Cathe cap, a treia veară vrea-ńi da ninga cîte d̦ați puiľi, ași că s-fac pisti tut ună ńiľe di puiľi. Eu, domnule giudicător, nu lă caftu dicît cîte un yros pi cap. Si-ńi plîtească cama-n yie ńiľia di yroși, că altă soi vai cama alin tińia a puiľilor.
Catilu armase pri minduire, ș-după mutra țe feațe, und̦ea că vrea s-da îndriptate a hîngilui.
Unlu di călători s-fațe că-ľi cură narea. Iși pînă nafoară, ș-di ația, ayońia după avocat.
Tu chiorlu ațel, Nastradin-Hogea eara avocatlu ațel cama avd̦îtlu. Cum agiumse la nîs, călătorlu ľi-aspuse cum sta tută mintitura.
- Multu ghine, d̦îse Nastradin. Tine du-te la huchiu-mate ș-d̦îľi a catilui că voi nu hiț efharistiț di istindachea a lui și că aștiptaț un avocat ca s-vă ľia apărarea.
Călătorlu s-turnă la huchiumate și-ľi d̦îse a catilui ași cum ľi-avea aspusă Nastradin. Catilu-l cunuștea ghine pi Nastradin, ași că prindea ca s-lu așteaptă.
Adastă ună oară, adastă doauă ori, ș-Nastradin tut nu s-videa s-yină. Catilu pitricu atumțea un purtar ca s-lu acľiamă. Cîndu purtarlu agiumse acasă la Nastradin, lu-află iu hirbea niști grîn. Ľi d̦îse că lu-așteaptă catilu la huchiumate ș-lipseaște s-yină cît cama-n yie. Nastradin ľi-as-puse că va s-yină unășiună, că grînlu easte etim ș-că va-l pitreacă la agru ca s-lu seamină, că ași, hertu, creaște cama ayonia. Purtarlu nu știa cu cari mînă si-și facă cruțea, cînd avd̦î aeste zboare.
S-duse și-ľi d̦îse a catilui țe ľi-au avd̦îtă urecľile. Catilu apîrńi se-arîdă ș-nîs.
După puțînă oară, agiumse ș-Nastradin la huchiumate.
- Cîțe amînași ahînt, Domnule Nastradin, - lu-ntribă catilu.
- De, efendim, aveam nîscîntu grîn trî hirbeare ș-nu puteam s-lu alas, că prindea si-l pitrec cît cama-n yie la agru, ca s-lu seamină, că așițe, hertu, acreaște cama-n yie ș-cama mare.
„Ha, ha, ha!“ - apîrńiră se-arîdă tuț din sală.
- Ptiu! s-ti ľia drațľi, s-ti ľia - ľi-u-are catilu -, că multu glar va s-hii! S-poate vîrnăoară ca s-crească grînlu hertu?
- Am dit oauă hearte pot ca s-easă vîrnăoară puiľi? - d̦îse arîd̦îndalui Nastratin-Hogea. Arîdeț di mine ș-nu videț țe glari hiț voi, țe hiț acľimaț s-fățeț îndriptate la oamińi!...
Cu aesti zboară, avocatlu a nostru ascîpă pi marațľi di călători di ună mare bileaie.
Hîngilu, cu nările dipuse, le-adună cătră acasă - șńu pot si știu cîte va-ľi aibă asunată a muľiari-sai di inate.
UN VIZIR CU MINTE
Șahlu a li Persie di un chiro, vru să știbă cîț glari are tu amirăriľea a lui și-ľi căftă a vizirlui s-ľi facă ună listă cu tuț. Vizirlu u feațe și bîgă în caplu a listăľei numa a Șahlui! Cînd u vid̦u Șahlu, s-năiri foc!
- Amirălu-a meu, îľi d̦îse vizirlu, d̦îlile tricute deadiși parad̦ mulțî la niști oamińi, ca si-s ducă s-ț-ancupără caľi di tu Evropa și escu siyur că oaminiľi ațeľi nu va s-toarnă năpoi; - ia tră țe ti bîgai în caplu a listîľei.
- Cara si s-toarnă? - d̦îse Șahlu.
- Ca si s-toarnă, va se-aștergu numa a ta și va scriu numile a lor, îľi d̦îse vizirlu.
CUM S-FEAȚE ȘUMUROÑLU
Un oarfăn, unăoară, își avea ună yińe multu bună, cu care își hrănea fumeaľia. Viținlu a lui - om avut, nu șacaie - îl zilipsi tră aistă yińe, și pîn tu sone ľi-u lo cu zore. Maratlu di oarfăn s-duse să s-plîngă la judecător, tr-aistă nidriptate. Judecătorlu, atumțea, lu-acľimă pri-avut și-ľi d̦îse:
- Cățe loași yińea a viținlui?
- Yińea easte a mea - spuse avutlu.
- Ai martiri că yińea easte a ta? - întribă judecătorlu.
- Singură yińea mărturiseaște că easte a mea - ľi-u turnă avutlu.
- Ai minte? - îľi d̦îse judecătorlu. Yińea zburaște vărnă oară?
- Nu vă năiriț, doamne. Aide s-ńeard̦im aclo, și va s-videț că yińea zburaște.
Piste noapte, avutlu ul lo hiľi-su, ul înviscu cu samure, ca ficior di om avut țe eara, și s-duse cu el la yińe. Feațe aclo ună ńică lăgame și-l băgă ficiorlu năuntru, și-ľi d̦îse: „Mîne tu oara optu, cîndu noi va s-yińim aoațe și va s-întribăm: „Yińe, a cui ești?“ - tine va s-d̦îț: „Escu a avutlui!“ Ași, alantă d̦uă, cum avea zburătă, s-dusiră la yińe, s-u întreabă. Yińea d̦îse: „Escu a avutlui!“ Cu aistă turlie, avutlu zăpisti yińea ți ľi-avea ocľiul.
Maratlu di oarfăn, învirinat di nidriptatea aistă, blăstimă și d̦îse:
- Blăstimat s-hibă s-alagă sum loc eta tută, și luńină s-nu veaăd ațel țe gri!
Și de-atumțea, ficiorlu aiștui avut s-feațe șumurońiu.
PUĽILU PICURAR
Puľilu picurar eara maninte un tinir și-aleptu picurar. Ascultaț se-aflaț cum s-feațe el puľiu.
Cîndu acîță s-ľi-asudă mustața și inima s-ľi bată, cum bate flueara prumuveara cîndu-nvird̦ăscu vulod̦li, știi, trîși cîndu cupiile Armîńilor pîscînda se-alină agalea și mușat tu munțî, s-feațe ș-nîs picurar.
S-feațe picurar, ma turma ľi-u păștea cama multu Viroana - cățaua lui - dicît nîs țe d̦ua alăga după cuibare și după ocľi di mușate. Aľiumtrea eara bun cîtu s-d̦îți: per nu mîca alăntui. Cu un zbor, eara omlu a caliľei.
Cum șidea nă d̦uă sun aumbrată și bătea cu flueara, nă boațe dulțe, dulțe, țe si stai si-u-asculț și s-nu ti saturi di nîsă, arupse dit tufa păduriľei.
A picurarlui ľi-armase mintea pi cîntarea țea și-ľi căd̦u ahîntu dor tră puľilu ațel, că și-u bîgă s-lu-acață.
Cu vulia și mintea aestă ficiurească, își alîsă nîs turma și s-deade tu păduri după puľiu.
Aua s-lu-acață, aclo s-lu-acață: ț-aflași puľiu si sta! Picurarlu cît agiund̦ea la truplu a cupacilui iu bătea puľilu - că nu se-alăsa di băteare -, aestu azbuira ma-nclo pri altu arbure și apîrńia s-bată și sľi-u d̦îcă dipriună.
Picurarlu armînea cu gura hîscată di mutrea iu va s-bagă puľilu, și cum se-apunea, și-u dădea alaga-fuga cătr-aclo.
Trei d̦île și trei nopț alîgă cu limba scoasă aleptul ș-măratlu picurar după hrisusitlu ațel puľiu. Și cîndu agiumse tu sone sun truplu a cupacilui iu bătea puľilu, se-andrupă puțîn di nîs și, curmat mortu cum eara, bagă ș-mușata băetare a puľilui țe ț-aund̦ea inima canda cu ńiare, căd̦u tu un somnu lung și dulțe fîră s-bată yiu, di d̦îțeai că-ľi băgară țară di mortu.
Tu-agîrșirea țe feațe, durńi, durńi trei ańi di d̦île și poate că neca vrea s-dișteaptă ninga ca s-nu s-frănd̦ea cupacilu putrid̦ît di angricarea lui.
Tu scularea țe feațe își frică ocľiľi și brui s-veadă cătră iu azbuiră puľilu ațel hrisusitlu. El și-u-avea că mași cît-cît îl fură un ocľiu di somnu.
După țe mutri tu toate părțîle și nu putu s-lu and̦ărească, îľi yinea s-creapă di foc ș-di arău, cum s-doarmă si-ľi ascapă puľilu.
Ca bătut di grindină s-turnă nîpoi cîtră la turmă-ľi și calea tută nu-ľi se-astind̦ea „cum s-ľi-ascapă puľilu a lui“.
Cîndu agiumse la turmă, multu s-ciudusi nîs cînd vid̦u că numirlu a oilor eara di trei ori ma mare di cum le-alăsă. Cîndu angînă cățaua și-ľi aspuse aestă că el lipseaște di trei ańi, s-mărmurisi di-mprostu. El și-u-avea că mași cît-cît agîrși, - și-aua, naparte: trei ańi di d̦île somnu! S-ti-ncruțești și-altă nu!
E, neise! Harauă pri nîs cîtă s-d̦îți, loclu nu lu încăpea și... sănătate!
Aclo iu-și hărisea cîńili și uițîle, na și masturlu-Nicola - luplu -, iu-ľi pricade trî ună oaie, că nu-ľi aduse vîrnu slab di cînd lipsi. Bun cum eara picurarlu și hîrios că își află tutiputa ghine: „țîne!“ ľi d̦îse a luplui, „țîne ș-tine haramu-fai un birbec ș-după soare du-te!“
A li Viroane îľi chică ahîntu multu tr-aestă, că si-u agiudeai cu curșumea, sînd̦e nu-ľi chica. Țe d̦îțea nîsă? „Luplu n-adră arău tu cupii, că fui io și că nu putu, și domnu-ńiu s-ľi da ninga protlu birbec?“ Nu-ľi se-astind̦ea a li Viroane iuva-și-iuva!
Ahît, nîsă, ș-lo d̦uă bună di la cupie - și nivid̦ută s-feațe.
Dimineața, cîndu si sculă picurarlu di and̦are și angînă Viroana s-ľi-arucă s-mîcă, - nu-are Viroană! U-angană încoa, u-angană înclo - nu-are Viroană! Viroana s-duse, s-duse!... S-cîrti ahît multu picurarlu că, si-l videai, d̦îțeai că-ľi si nicară cirăyile. Și-alîgă, alîgă, iu nu-alîgă? Loclu di-alantă parte-l turnă; ma Viroana adoară nu u-află.
Dipus ș-cripat - că nu-ľi si zbura -, nu ștea țe s-facă. Ca giumitate di om s-feațe. Atumțea își aduse aminte di glîrimea țe-adră: si-ľi da a luplui protlu birbec. Îľi vińe căciula diavarliga, ma țe u vrei; amînat... Și-acși s-turnă cîtră Dumnid̦ău și-ľi pricăd̦u:
E, Doamne, Dumnid̦ale,
Dă-ńi peane trî tîmbare,
Nă căciulă
Trî zărculă,
Un puiľiu corbu si-ńi mi fac,
Trî Viroana si-ńi alag;
Un puiľiu, lailu-ńi, si-ńi armîn,
Cu Viroana pîn s-me-adun.
Și lu-avd̦î Dumnid̦ălu! Ľi-u-ascultă părîcîlia și-l feațe puiľiu: di tîmbare ľi feațe peane; di zîrculă, nă căciulă, că și-astînd̦ă se-acľiamă picurar. Tută dimineața poț s-lu-avd̦î cum de-and̦area-nd̦ariľei bate și-și angană cățaua, alinîndalui-si cîtră bunlu Dumnid̦ău. Ș-nu u-află maratlu picurar, că ninga easte puiľiu.
Armânlu alead̦e tu bătarea lui șuirarea și-angănarea aestă:
Cut-cut, cut-cut!
Vir Viroana mea,
Vir Viroana mea!
Tut acși și-angană picurarľi ș-cîńiľi cher, i cîndu vor s-l-arucă trî mîncare.
Că fu picurar, u-aspune și zîrcula țe u poartă-n cap. Va-ntribaț poate cum di se-afla picurarlu cu zărcula-n cap tu oara țe s-feațe puiľiu? E ghini, aflaț că el ahîntu multu alîgă, că lu-acîță toamna cu ploiurle, di vrea nu vrea maratlu, nu putea s-imnă fără zărculă. M-anclo..., acși avd̦îi, acși v-aspuș.
Ahîti ș-tute cu măratlu picurar.
HIĽIU-MUȘEAT-DE-AVINĂTOR
Eara unoară un avinător multu avd̦ît! Oarfîn - căpăit, ma - nu s-alăsa de-avinare. De-and̦are, pînă seara, îl videai mași cu tufechea tu mînă prit păduri și prit munți. Tu semnu trăd̦ea lucru, mare! Gugoșlu pri vimtu nu s-duțea, cît diparte s-eara pricea. U băga pri semnu - și u agudea, fără zbor!
El s-muleare-sa, că eara însurat, avea un ficior.
- Bărbate - îľi d̦îțea muľearea - alasă-te de-avinare ș-mutrea de-acață vîrnu altu lucru! Că, nu ved̦ pri ți cale agiumsim?
Iu-ľi si băga mînă, iu-ľi intra a lui tu cornu ahtări zboare?
Mași cîndu căd̦u lînd̦it greu și s-apruche s-li tindă și s-tragă dit lumea aestă, aduchi că nu-avea adrată țiva tu bană-ľi. Vid̦u atumțea că avinarea nu-are vîră prucuchie, și tr-aestă vru, barim ficiorlu a lui, cari eara ńic ninga, s-nu-apucă torlu a tată-sui.
Cum d̦îțeam, dicara aduchi avinătorlu că-ncarcă dit lumea noastră, că ľi se-apruche oara, ș-acľimă muľearea și-ľi fațe:
- Avd̦î, muľeare! Mine feciu - cum feciu, ș-u-arucutii bana, cu sînd̦e, cu prońi, ma ved̦ - ficiorlu s-nu facă ș-el, tut ca mine, s-nu ľea calea mea. Tr-ațea, dupu ți va s-mor, s-li ľeai armatle și - tu patrud̦ăț di guve s-le-ascund̦î, tra s-nu țiva di le-află ńiclu și-ľi tîcăneaște să s-facă avinător.
Aeste zboare d̦îse, și-ncľise ocľiľi, trapse - tră totîna.
Lu-ngrupară cum putură, ca oarfîn țe-și eara.
Muľearea, cara-l plîmse țe-l plîmse, li băgă ghine tu cornu grairle a bărbatu-sui, și mutrea tora s-lu scoată ficiorlu pri vîră tehne bună, rauă, cum-ți-s-hibă! „Mași s-nu moară di foame - minduia nîsă - și s-nu-l ved tută d̦ua cu tufechea tu mînă. Cu tehnea, omlu ș-u-are scoasă pînea, di totîna...“
A ficiorlui ma, nu-ľi eara bun lucurlu, nu-ľi se-aștira pri tehne. Îľi ca und̦ea a tată-sui... De! Gorțul nu cade diparte di gorțu. Acși ș-el: iu-ľi alăga mintea tută d̦ua? Ľi-alăga - s-aibă țiva tufechi, țiva cord̦î, s-ampatrulă pădurle ș-munțîľi! Că n-avea fărină tu hămbare, nu sicletisea dip-ș-dip.
Ună d̦uă - nu-are lucru - acață și-u-ntreabă mă-sa:
- Maică, ți lucru adra tată-ńiu?
Mă-sa, prota nu vru s-ľi-aspună, că nu videa seamne bune la nîs, ma căra-ľi băgă sula tu coaste și nu-ľi dădea bană, ľi se-aurî cu el și-ľi d̦îse:
- Avinător eara.
- Ațea vream ș-mine! Tora s-ńi-apuńi iu le-are armatle, că voi s-mi duc avinare.
Mă-sa, mărata, mutrea cum di cum s-ľi-u șuță mintea, că nu suntu bune aeste lucri. Ficiorlu ma, u-avea acățată ca yumarlu pri punte: „Armatle - ș-altă nu!“
Ți ocľiľi s-ľi scoată mumă-sa? Ndisi greu cu el. Se-ascapă nă oară maninte, ľi le deade - și s-facă cum va!
Le lo - ficiorlu, le-aștearse, le-aumse ghine ș-mușeat, le chică de-anumirea, și ia-ț-lu, avinare!
Nu s-dipărtă multu de-acasă, și - na, iu veade un puiľiu mușeat, pri un arbure. Ficiorlu lu ľea la ocľiu, trad̦e și-l agudeaște. Canda fu avinător di totîna! De-atumțea, ș-u băgă s-nu tragă mînă de-avinare.
Nă d̦uă, iși avinare cu soț mulțî.
Imnară, imnară, bătură văľiuri, păduri, munțî grei, și nu putură s-află avinat. Seara, agiumsiră la „Pădurea Laie“.
Di cîndu țînea minte aușaticlu, vîrnu nu-avea călcată „Pădurea-Laie“. Nu cutid̦a om s-intră aoa, că nă lamńe u avigľea și, ma avd̦a că-ľi calcă vîrnu loclu, s-aurńea dit pălatea ľei și-l mîca di yiu! Ma, ficiorlu nu eara di fapțîľi să s-toarnă acasă cu trastul gol. Tra-țea, lă d̦îse alîntor:
- Io va mi duc, va intru-m pădure, naca aflu țiva - și ițe s-va s-iasă! Cu tufechea goală nu me-am turnată putes, și necă am tu minte s-mi tornu.
Vrură soțľi s-ľi-u șuță mintea, s-nu intră tu „Pădurea-Laie“, că va-și cheară bana; el, prit ună ureacľe ľi-intra, prit alantă ľi-ișea.
Soțľi, cara vid̦ură că nu-ľi si toarnă mintea cu vîr trop, lu alăsară și dusiră acasă.
Hiľiu-mușeat-de-avinător si-nhipse, fără frică, tu „Pădurea-Laie“, și-ți s-iasă, s-iasă!
Cît feațe îndoauă drășcľei și-na, iu veade, ma-n sus, ună ursă cît un buval, mare ș-fricoasă, ți yinea cîtră nîs. Hiľiu-mușeat-de-avinător ľi-u țîne tu cheptu ș-u-arucuteaște îm-pade!
Ma cripă tufechea „bum!“ - și se-avd̦î pînă la lamńe tu pălate. Lamńea se-astrapse nafoară, s-veadă cari e ațel cu doauă capite, ți vińe si-ľi calcă loclu!? Aurlă ea:
- E!, cari hii tine, ți cuted̦ s-ńi calțî loclu?
- Ia cari! - d̦îse hiľiu-mușeat-de-avinător.
Ș-umple tu fechea el, ună-ș-ună, ș-amină pri lamńe.
Ghine ma, în-cot chirea milăńile: curșumlu deade di lamńe ș-căd̦u îm-pade. Nu-acăța pliumbul, că lămńile, ved̦ - nu-au chealea moale. Niți cu topa nu le-aruchi.
Trad̦e ficiorlu ninga ună, ș-ninga ună, ș-ninga ună - pînă li guli tute fușechile, și lamńea, cu tută goada ți-ľi fățea, nu cădea!
- Tora, greaște lamńea, ți vrei s-ți fac?
- Tora, mîcă-mi - d̦îțe ficiorlu.
- Pînă ază vîrnu nu cutid̦ă să-ńi calcă loclu. Tine hii singurlu, ficiorlu-a meu, și-ńi pari ca gione, ma nu-ńi aspuńi: a cui hiľiu hii tine, ți-apufusiși s-aruț pri mine?
- Io hiu hiľiu-de-avinător-avd̦ît!
- Macă hii cari d̦îț - na, ti ľertu, nu ti mîc - ľi-u-are lamńea. Lu știu tată-tu, ľirtatlu, eara multu gione, Dumľeartă-l! De-aoa ș-ninte - dată-i di la mine, s-avińi tu aestă pădure di cîte ori vai vrei.
Ficiorlu - ca vinit dit lumea alantă! S-hărisi di zboarle ali lamńe! Bili apoia ursa vătămată, îľi lo chealea și s-turnă acasă.
Vîr nu se-aștipta s-lu veadă turnat, și tora nu știa cum s-lu cama hărisească și s-lu-alavdă tră giuneața țe-aspuse.
Lu-nvițară ficiorlu s-u-aducă chealea di ursă la vășiľelu, că va-ľi da dhoară mare tră nîsă. El - nu feațe altă soie: lo chealea ș-u-aduse îndreptu la pălatea văsiľelui.
La poartă lu-află vizirlu. Aestu, care veade că chealea easte di mușeatile, vru s-u-aducă nîs dhoară la văștiľe. Tr-ațea, d̦îțe a ficiorlui:
- E!, ńi-u vind̦î chealea aestă?
- Nu u vindu, d̦îțe ficiorlu. U-aduc pișcheșe la vășiľe.
Și-acși feațe! Vășiľelu, di harauă, îľi umplu gechile di parad̦ a ficiorlui. Apoia acľeamă vizirlu și-ľi d̦îțe:
- Mutrea, tine de-ahîț ańi te-am tu pîne, și pînă tu minuta aestă niți nă șiľe nu ń-ai adusă, tră aduțeare-aminte! Ș-aestu ficior, di putes nicunuscut - și, ved̦ ți pișcheșe mușeată aduse?
Să-nvirnă multu vizirlu di cuvenda aestă, și di oara ațea mîca yinate multu pri ficior, că lu-arușnă întră vășiľelu. Mutrea cum di cum s-lu cheară, di oara țea. Acăță să-nțapă, s-bagă fitiľe la vășiľelu, și să-ľi d̦îcă:
- Doamne, s-aveai puiľilu hrisusit - ca tine altu nu vai eara tu lume.
- Am d-iu s-lu-aflu? - greaște vășiľelu.
- Hiľilu-mușeat-de-avinător poate s-lu-aducă!
Îľi griră la pălate, și-ľi dimîndă vășiľelu:
- Avd̦î-ncoa! Tine, ți-adusiși chealea di ursă, s-ńi-aduț ș-puiľilu hrisusit, că aľiumtrea - te-aspind̦ur! Multe nu știu io!
Fud̦e ficiorlu acasă, învirinat și cu caplu pri cheptu. D-iu s-lu scoată puiľiu? Cara s-mindui, ți s-mindui și-și frîmse mintea, - ți-ľi treațe prit cap? „Ai s-mi duc la lamńe! Ea poate știe iu bînead̦ă puiľi hrisusiț.“
Calea, calea duse hiľiu-mușeat-de-avinător la lamńe. Ľi-aspune caimolu și plîngul ți-l avea: ia-ș-ia ți pate di la vășiľelu; ș-cara s-nu-aducă puiľilu hrisusit, - îl spind̦ură!
- De-aestă te-aspari? Bag-u strîmbă! Cama lișor lucru nu-are. Ia ți vai faț: ľea doauă buț, - una s-u umpľi cu cinușe, ș-alantă cu apă. Du-te apoia mard̦inea de-amare. Tu butea cu cinușe s-te ascund̦î tine. Puiľi vai yină să se-adapă, și dupu aestă va intră să si scaldă tu cinușe. E!, tine mîna atumțea, ș-acață unu - și, sănătate bună!
Hiľiu-mușeat-de-avinător feațe cum lu-nviță lamńea. S-duse cu buțle mard̦inea de-amare. Nu treațe nîscîntă oară și - na, iu azboairă nă urdie di puiľi hrisusiț. Biură ți biură dit brutea cu apă, și vrură să si întăvălească tu cinușe. Trac!, ficiorlu - mîna, și ță lu-acăță unlu di eľi.
- Doamne, mare hii, avut hii, și ca tine altu nu vai eara, se-aveare tine Mușeata-loclui.
- Cunoști vîrnu ți s-poartă s-u-aducă?, greaște vășiľelu.
- Cari altu, ma nu hiľiu-mușeat-de-avinător?
Iara pitreațe vășiľelu si-l acľeamă, și-ľi greaște:
- S-faț cum s-faț ș-Mușeata-loclui s-ńi-u-aduț, că s-nu - te-aspind̦ur! Zboare multe io nu-ńi știu.
Ficiorlu - fuga, năpoi la lamńe! Lamnea, cari si zdrudea cu nîs, lu-nviță tute, cum s-facă și cum s-adară tra s-află Mușeata-loclui.
Își adră ficiorlu ună păreacľe di curdheľe di her, lo ună veargă tut di her, tu mînă, să se-andoapîră, își feațe nă cruțe la icoană și - lo calea cîtră Mușeata-loclui.
Imnă ș-imnă el tută d̦ua. Ca tu-ascăpitata soarilui, veade sum un arbure doi buvaľi fripțî tu sulă. Pînă să se-aproache, omlu ți șuța friptaľile - doauă mîșcături li feațe, tu nă minută!
„Bre, s-lu mîcă luplu!, d̦îse cu mintea ficiorlu, - ți om s-hibă aestu?! Ia s-lu ved di cama aproape“.
S-apruche, și-ľi gri:
- Bună-ț oară, lalo!
- Ghine viniși, nipoate.
Cu-aeste zboare, nifînătilu își tease cicioarle și brațîle nă oară, și d̦îse:
- Ah, s-avearim ninga vîră-ndoi! Poate vrea mi satur.
- Multu gione va hii tine, s-mîț ahîntu!
- Țiva nu hiu eu, ningă hiľilu de-avinător țe-acăță puiľilu hrisusit!
- Io him ațel.
- Tine ești?! Ș-nu mi vrei ș-mine?...
- Cum s-nu ti voi?!
S-feațiră fîrtaț doľi, și își loară calea cîtră Mușeata-loclui.
Imnară, imnară - și, ia iu ved, di largu multu - un om încărcat cu aroacute di moară, și cu tute aeste - un cicior băga pri un munte și alantu pre-altu! D̦enurile și oahtile tră nîs eara țiva-dip! Le ansărea cu ma marea lișureață, ca un puiľu azbuirător. Pînă s-lu veadă ghine, thiriulu ľi-agiumse.
- S-nu-ț hibă di ocľiu, gione hii, d̦îse hiliu-mușeat-de-avinător! Încărcat cu-ahînte aroacute, s-poț s-alad̦ acși? Necă s-are vid̦ută, necă s-are avd̦îtă!
- Ți vid̦uși tine? Ș-io hiu gione, ma și hiľiu-mușeat-de-avinător, ți acăță piuľilu hrisusit di yiu, nu-ľi si mîcă goală! Ațel i gione!!
- Si-l ved̦, ti duț cu nîs?
- Avd̦î? - s-nu mi duc!? Încape zbor?
- Io hiu. Ai cu noi!
S-feațiră fărtaț treiľi: hiľilu-de-avinător, Mîcă-multu și thiriulu Alumtă-căľiuri. Ș-pale ľi-u deadiră-nclo! Ghine ma, Alumtă-căľiuri nu eara învițat s-imnă preayalea, ca vîrnu sătut; îľi lo îngrîcica doľi soț și acăță s-imnă - imnatic de-a lui, cum își știa. Tu ună d̦uă - feațiră cale de-un an!
Anda trițea priste un lac, ved eľi un om tes - ună cu loclu, canda durńea. Îľi greaște ficiorlu:
- E, oaspe - țe-adari ația?
- Ți s-adar? Ascultu s-avdu ți fac morțîľi și oamińiľi ți dormu.
- Mare lucru! Tine nu-ai păreacľe, macă-i acșițe!!
- Am ș-nu-am, gri Avde-tute - că acși-ľi d̦îțea pri numă. Că, și hiľiu-mușeat-de-avinător nu cade-mpade!
- Si-l ved̦, ti duț cu nîs?
- Cum s-nu ti duț cu ahtare om avd̦ît?
- Io hiu ațel ficior.
Îl lo ș-aestu, s-feațiră fărtaț tuț patruľi, - patru oamińi cu semnu, cum nu se-aspune - și trapsiră calea.
Cîtră seară agiumsiră la un arîu. Aclo, ți s-lă veadă ocľiľi?? Un lucru tră mare ńirare: un om șidea de-alantă parte a arîului și surghea tută apă. U surghea - ș-apoia u sălîghea pale. Eara Soarbe-arîulu!
- Ți faț aclo, oaspe? - întreabă hiľiu-mușeat-de-avinător.
- Ia, me-agioc, s-ńi treacă oara, că nu-am ți s-fac.
Feațe ficiorlu ș-cu aestu - cum adră ș-cu-alanțî. Îl lo tu sustață și-l feațiră fărtat. Apoia - țințiľi trapsiră la Mușeata-loclui. Lă avea armasă ninga nă d̦uă cale. Seara discălicară s-doarmă ningă nă pădure, iu întunicară.
Cum șidea tes ficiorlu, avde nă vreavă mare. S-duțe la loclu d-iu ișea vreava, s-veadă. Ți cura? Eara un vultur, ș-ună yeaspe, ș-ună furnigă ți s-încăcea și s-dipira. Avea aflată nă leșe, și nu știa cum s-u împartă. Ficiorlu lă u împărțî cum prindea: a vulturului îľi deade cama multa, a yeaspiľei - puțîn sînd̦e, a furnigăľei tut acșițe, că armasiră treile suflite îmunate. Tr-aestă, vulturlu, furniga și yeaspea vrură s-ľi-u discumpără. Arupse vulturlu nă peană, ľi-u deade a ficiorlui și-ľi d̦îse:
- Di cîte ori va-ńi ai ananghea, di cîte ori va te-afli tu strimtură, aprinde peana - ș-io, tu minută va yin la tine!
Tut acșițe-ľi d̦îsiră, pe-aradhă, yeaspea și furniga, și-ľi deadiră ș-eale cîte nă peană. El li băgă-n sin și s-duse di ș-aștiră ninga soț, s-doarmă.
D̦ua alantă - na-ľi la Mușeata loclui! Ficioru trapse-n-drept la mă-sa featiľei și-ľi d̦îse cum că yine să-ľi caftă hiľea-nveastă, ti vășiľelu dit hoara lor.
- Bună! lă d̦îțe mă-sa, vă u dau, ma - prinde și știi că hiľe-mea nu s-ľlea lișor-lișor! Voi prota s-vedu-ndoauă giuneț di la pitricuțľi a vășiľelui dit hoara-ț, ș-apoia - cara s-aspuneț giunețle, s-vă u dau.
Întreabă ficiorlu năpoi:
- Ca ți giuneață cafțî di la noi?
- Ia ți: io am un thiriu ți mîcă yinyiț cireape di pîne - fără s-acumtină. Afli tine un om de-a tăi, s-mîcă cama multu?
- Ghine, d̦îțe ficiorlu, s-mi minduescu, și ți-aduc giuvapea.
A lui ľi-eara să si-ntreabă cu Mîcă-multu, cari îngľita dipriună, și - vîrnăoară nu-s sătura. Îľi feațe aiștui:
- Avd̦î ți caftă di la noi muma featiľei? Poț s-lu-adari cicior di ľepur? Yinyiț cireape di pîne-ľi d̦îc aoa, nu șicaie!
- Mași yinyiț? - greaște Mîcă-multu! Cîțe nu patrud̦ăț?
Lu-aduse, dicara, la muma ali feate. Cara li băgă dininte, aestu - pîńile: - tac-tuc!, tac-tuc! - li dipină tute, di d̦îțeai că nu-și fură! Yinyiț cireape di pîne - și nu-s sătură, nifînătitlu, aruptul!
- Nu-aveț ș-altă? - întribă el, cara lî feațe ghine!
Vid̦u mă-sa a Mușeatiľei-a-loclui că nu u scoate naparte cu aestă, s-mindui la altă, ș-d̦îse:
- E, ghine, vid̦ui! Ma, ia ți i luyria: de-aoa - ca un mes cale, easte nă fîntînă cu apa de-amalamă. Thiriulu a meu - du-țe ș-yine tu ună d̦uă. Cara s-afli om ți s-ducă si s-yină isa cu nîs, ț-u dau feata, care nu - sînătate bună!
- Lucru ți s-poate, more! - greaște ficiorlu.
Na-l, Alumtă-căľiuri - ți fud̦ea ca vimtul, ș-cama ayońea!
Închisiră doľi, cu thiriulu, și - pînă s-ță freț ocľiľi, pînă s-ascuchi, Alumtă-căľiuri duse la fîntînă! Va ľi-u d̦îț - nu feațe nă oară cu oara. Umplu vaslu cu apa de-amalamă, tease doauă drășcľei și agiumse pînă tu mesea di cale. Aclo - ți mindui nîs? „Ai s-ľi trag un somn, frătic - că pînă s-yină thiriulu al vășiľe, am chiro! Ș-apoia, s-me-antrițeare ninga - tut lu-agiungu ș-lu-alas!“ S-culcă dicara și lu-acăță somnul și durńi.
Așteaptă - ficiorlu-de-avinător să-ľi yină Alumtă-căľiuri, nu lu-are! Acață s-intră tu minduire greauă - că ți pățî soțu-su? Iu cheare, de-amînă ahîntu, că nîs lu ștea cum că tu nă oară cu oara putea s-aducă și s-yină?
S-toarnă cîtră Avde-tute, țe-avd̦a cum zbura morțîľi și durńițľi, și-ľi d̦îțe:
- Bagă ureacľea pi loc, - s-videm ți fațe Alumtă-căľiuri!
Avde-tute, țe-avd̦a cum zburăscu morțîľi și durńițľi, s-tease împade, ciuli ureacľea ș-avd̦î cum hărnea Alumtă-căľiuri.
- Doamne, Doamne - doarme aestu, îľi coațe somnu di greulu!
S-toarnă hiľiu-mușeat-de-avinător cîtră Soarbe-arîu ți s-agiuca cu apa, di-ngľita surghindalui arîulu și-apoia-l vumea, și-ľi greaște:
- E, fărtate, poț s-lu diștepțî?
- Stăi, tine că-l fac io să s-dișteaptă, ca upărit!
Tu oară - surghi un arîu întreg, și-l slăghi tut priste Alumtă căľiuri, di ț-ul feațe amoľiu-pirpirună! Alumtă-căľiuri cara lu-arăți apa, s-astrapse împrostu, ca friptu! Căftă vas, - vaslu se-avea virsată, îľi lu avea virsată thiriulu alant, cîndu tricu s-umplă ș-el. Ți ti faț tora? Nîpoi - la fîntînă! Cîndu agiund̦e aoa, thiriulu cît avea agiumtă ș-eara avursit - nilă mare! Îľi cura asudorle - cap de-arîu!
Nu cheare oară Alumtă-căľiuri, ma - cu un cicior pr un munte, cu-alantu pri altu, și - na-l, la hoara Mușeatiľei-a-loclui, cu vîră patru-țințe oare naintea thiriului, ți nu se-avea acumtinată iuva. Cicior di ľepur îl feațe!
Ș-cu-aestă, hiľiu-mușeat-de-avinător u scoase-n cap! Vid̦u mă-sa Mușeatiľei-a-loclui că aoa nu-i giucăreale, ș-că aestu ficior nu i om de-aradă. Prindea tora, după ligătură, s-ľi da feata, ma - îľi yinea greu, cum să si-mpartă di ea și s-u da tu loc ahîntu dipărtos? Și tut s-minduia si sufsească țiva, ți s-nu poată s-u facă ficiorlu - ș acși s ľi armînă feata. Nîpoi îľi tăcîni ună:
- Hiľiu mușeat de avinător, am un puiľiu ți poate s-ńi-aducă în gură apa-yie, athanată; ved̦ de-aflăș-tine! Aľiumtrea - nu va u ved̦ feata-ntr-ocľi.
Ficiorlu-ntreabă Alumtă-căľiuri - fure-că știe di apă-yie, athanată. Aestu - hăbare nu-avea de-ahtare apă! Tr-ațea, sta tora ficiorlu, și-și ciuciteaște caplu: cari să-ntreabă? „Ha! - îľi tîcăni dinăoară - vulturlu poate că știe - ca puiľiu țe-azboairă prit tut locurile!“ Aprinde el peana di vultur, și - pînă s-ti scoľi împrostu, na-l vulturlu!
- Ți mi vrei, doamne?
Îľi d̦îțe ficiorlu ți cură, s-fure-că poate s-lți-aducă apă-yie, fără moarte.
Niți aestu nu-ave hăbare de-ahtare apă!
- Nu știu, doamne, și nu-am avd̦îtă; nu-i nă siptămînă di cîndu-ńi muri un puiľiu. Cara să știam i cara s-aveam avd̦îtă că easte pri loc ahtare apă, - de-alantă parte vrea-l tornu loclu și, poate-poate că nu-ńi si duțea scumpul!
- Caftă tora tră mine! - d̦îțe ficiorlu.
Se-aleapidă vulturlu tu nior, și-și paște ocľiľi divarliga. Diparte, diparte - largu multu, and̦ăreaște un puiľiu cu un pucic în cioc. S-aurńeaște pri nîs, lu-acață, ș-ľi-ul ľea puciclu, împlin cu apă-yie, athanată, și u aduțe la ficior.
Ațel puiľiu eara a mumăľei ali Mușeate-a-loclui. Cara să s-turna acasă la doamnă-sa, va u păța ficiorlu, că armănea căd̦ut! Ghine ma, vulturlu, tu-acățarea țe-ľi feațe - ľi-arupse nă peană și puiľiu s-turnă imnînda, nu-azbuirînda, ș-amînă multu! Agiumse dupu hiľiu-mușeat-de-avinător. A maicăľei ali Mușeate îľi yinea s-creapă! Ți să scoată tora? Că nu putu s-lu-acață tu țivă ficiorlu! Îľi gri, năpoi:
- Ma s-poț s-faț ninga un lucru, nu-ț caftu alt-țiva: va u ľeai hiľe-mea di mînă și - s-țî bînead̦ă!
- Cu numa-l Dumnid̦ău, va-l fac! Ca ți lucru easte?
- Am ună hîmbare cu grîn, gongale, meľiu, ord̦u - și di tute yipturile. Voi - tu nă d̦uă ș-tu nă noapte - s-lu-aled̦ ahoryea grînlu, ahoryea meľilu, ord̦ul ș-alante.
Ficiorlu nu d̦îse - nu! Iase de-aclo, aprinde peana di furnigă și - ia-u, ńicăza-n față-ľi!
- Ți mi vrei, doamne? Agiumse oara s-ță discumpăr bunlu țe-ńi feațiși?
Ľi spuse ficiorlu ți cură.
- Aestă nu-i țiva dip. Nu-are lucru cama lișor tră noi, ca aestu - greaște furniga. Ș-apoia ș-aduse ea tute soațăle, tută furnigamea ľei, și cathe ună și-mpărțî lucrulu, și pînă de-adoară - yipturile eara curate și aleapte după simință.
- Ș-aestă u feciu - d̦îse ficiorlu - tora ți altă vai vrei? Să-ńi dai feata-ț!
- Ghine, gri muľearea, du-te și ľea-u hiľe-mea, ma - ia ți easte luyuria: la mine suntu patrud̦ăț di feate. Tute mușeate, și tute ș-u aduc ună cu alantă. Mușeata-loclui easte cu nîse. S-putearii s-u cunoști - a ta s-hibă!
Ficiorlu arîdea pri sum mustăț, di murafețle ali muľeare. Iase, și aprinde peana di yeaspe, și, yininda yeaspea, îľi d̦îțe ș-aiștei ți u va.
- U știu io cari easte Mușeata-loclui, ma s-nu-ai gaileie! Ma va s-intri tu udălu aților patrud̦ăț di feate, ia va u înțap pi ureacľea dreaptă - Mușeata-loclui! Tine s-ță disfaț ocľiľi ghine și s-ved̦ cari va ș-aducă mîna la ureacľe, că ațea i nîsă! Lea-ț-u di mînă și du-ț-u acasă-ț.
Ficiorlu li băgă tu mădură tute și duse tu udălu cu patrud̦ățle di feate. Li mutreaște el pe-aradă, cari di cari ma mușeate! Iu s-duchească nîs cari easte Mușeata-loclui? Tute eara ca luna ș-ca stealile, că d-iu da soarle ș-pîn tu-ască pitata lui - ahtări feate nu se-afla. Ș-amiș-patrud̦ățle eara luțeafiri yii!
Sta ficiorlu ș-li mutreaște, și - cît-cît s-cheară di minte!
Bagă el oară că nă feată tut si zgîrma la ureacľe. Aducheaște că ea i Mușeata-loclui. Ș-u-acață di mînă - și-u ľea!
Mă-sa featiľei nu cama avea ți s-grească. Acși ľi eara scriata ali Mușeate-a-loclui, să s-mărită tu loc dipărtos. U bășe hiľe-sa tu doaule fațe, bășe ș-ficiorlu tu frîmte și lă d̦îse, cu grai dulțe ș-cu plîngul tu ocľi:
- Ai, duțeț-vă - oară bună, să-ńi bînaț și s-v-avdu totîna ghinețle!
Mușeata-loclui, tu fugă, s-toarnă și-ľi caftă a mă-sai s-ľi da thiriulu și apa-yie, fără moarte. Mă-sa, cu tut că țînea la lucrile aeste ahărd̦ite, - s-nu-ľi frîngă inima, - ľi li deade.
Agiumsiră, cu numa-l Dumnid̦ă, în hoară la hiľiu-mușeat-de-avinător.
Ficiorlu - cari vid̦u cît multu îl va Mușeata-loclui - ș-u țînu tră nîs și nu vru s-ľi-u aducă a vășiľelui. Ľi-aprease limba peri pînă s-u ľea, ș-tora s-ľi-u da aiștui - cireașe-n gură? Niți minduire!
Avde vășiľelu că hiľilu-mușeat-de-avinător ș-u-ncrună feata, și foc s-aprinde! Pitreațe nîscînțî oamińi di la pălate, s-lu vatămă. Cari oamińi - ț-ul acață și-l fac filii-filii!
- Ți stai și-ľi mutrești aești oamińi? Tine, thiriu ali mume-mea - ți aștepțî d̦îcă di doauă ori?
Sîlgheaște hiľiu-mușeat-de-avinător pri di nă parte, thiriulu - pri de-alantă, ș-cari lă u intrară - taľe ș-mîcă thiriulu, taľe ș-mîcă, - îli scîpită tuț, cu tute strańe ș-cu tute armate! Apoia, thiriulu trapse la pălate. La pălate, tut acșițe: taľe ș-mîcă, taľe ș-mîcă - îľi dińică tuț, cu tut vășiľe.
Armase văsilia fără domnu. Atumțea ficiorlu - ca ațel cama gionile ți se-afla, s-alină pri scamnu și s-feațe nîs amiră, iar Mușeata-loclui, amiroańe, - ș-bînară nă bană di domńi!
Ș-earam ș-io aclo, și aduțeam - a cui brîn, a cui fustanelă, a cui țăruhi noauă, di taľiatină. Ma, cum trițeam pri la arîu - sîlghiră cîńiľi, și, gap-gup, gap-gup, lă si păru că țăruhile suntu hicate, brînlu mață, fustanela plăstură - și, trad̦e un de-aoa, trad̦e alantu de-aclo, ńi le-arupsiră ș-ńi li mîcară!
FEATA MINTIOASĂ A AUȘLUI
Eara țe nu ș-eara.
Lucru mușeat eara, tu lumea-ntreagă se-aspunea, tuț gura hăsca și s-thămăsea.
Eara, fratile-a meu, ună oară, tu nă zămane - un amiră.
Aestu amiră își avea ș-un vizir. Cari-ști tră țe, amirălu - tut pri lucri greale ș-lu băga vizirlu s-facă. Bunăoară, nă d̦uă, prînd̦ul mare - ți-ľi tricu prit curcubetă? Îľi gri, vizirlu vini, ș-ľi d̦îse:
- Vizire, ficiorlu a meu - țîne fluria estă, și di nîsă s-ńi-adari nă vilend̦ă flucată cari feațe ea ișiși ună flurie, s-ńi-acumpări un birbec ți s-facă și el nă flurie, și... s-ńi-aduț și fluria năpoi!
„Bre!, s-ul măcă luplu! - mindui vizirlu - ți-l băgă ațel c-un cicior? S-fațe vîrnăoară, ș-cîrnoasă, ș-lăptoasă, și cu oara acasă?“
- Avd̦î, ficiorlu a meu! - avdapse amirălu - ai di la mine un an di d̦île minduire ș-lucru. S-nu fățeare lucrile aeste, va-ț bea curcubeta apă! Aduchiși?
- Aduchii, mărite! („Și oile, oi - s-nu lipsească vîrnă - și luplu săturat, cum zborlu yine!“)
S-trapse vizirlu cu caplu spind̦urat, canda-ľi si nicară cărăyile; di cît nu plînd̦ea de-arăulu țe-ľi yinea. Alăgă, alăgă s-află vîr om, s-ľi da minte, s-u scoată-n cap, țiva. Calea, cum s-duțea, se-astăľe cu un auș. „Oară-bună!“ unlu, „Buneață s-ai!“ alantu, - închisiră doľi cîtră nă hoară ți s-videa aynanghea.
Eara tu-mburita căroariľei. Vizirlu îľi d̦îțe aușlui, - că aestu tățea ca vîr mut:
- E!, auș. ľea-mi căvală, s-ti ľeau apoia ș-mine, cama înclo, că nu s-trad̦e altă luyie căldura ți n-agiumse!
Aușlu mutri cîtră nîs, și d̦îse cu mintea-ľi: „Va-ľi hursească al Mihali, măratlu. Avd̦î tine aoa, - si-l ľeau căvală, tu giuglu aestu și tu-ahtare căroare!“
Di zbor-zbor, agiumsiră în hoară, și aușlu îl cupăsi la nîs acasă. Aușlu avea aoațe mași nă feată, ma - multu diștiptată.
Feata își întribă tată-su, ți om easte oaspile?
- Ți om s-hibă - nu știu, d̦îse el, ma ńi si pare că, măratlu, easte cu trei scînduri, s-nu fure cu ună!
- Cum acși?
- Am, ia-ș-ia ți glărińi d̦îse calea: s-mi-ncaliăc, s-lu-ncalic, tra s-lu scutem giuglu...
- Ba! tată. Oaspile nu-i di lișorľi, macă țî zburî acși. El easte di greiľi, și vru s-d̦îcă aestă: cîndu tine si-ľi d̦îț vîră părăvulie, cîndu nîs - pînă si scoatiț giuglu, și s-vă pară calea ma lișoară.
Tricu nătheam di oară, și vid̦îndalui vizirlu că feata aușului ca scľioapică, d̦îse, aclo iu șidea ș-tăľea groase cu aușlu:
- Bună-i casa, ma ugeaclu-i strîmbu.
Aușlu zgîrli ocľiľi cîtră nîs și mindui diznou: „Măratlu! Cîte s-grească feata mea, tu mințî nu ș-easte el!“
Feata, taman atumțea intră, ș-lu-avd̦î iu gri acși, și-ľi d̦îse:
- Ugeaclu-i strîmbu, ma fumlu s-duțe-ndreptu!
Iși ea, apoia, dit udă, să-ndreagă measa, tra s-filipsească oaspile.
- Diștiptată feată ai, auș - gri vizirlu.
- D̦îse Dumnid̦ă! - ľi-apîndăsi aușlu. Aestă-i aușaticlu a meu, păriguria mea!
Di grai-grai, aușlu ľi-aspuse cum d̦ua ațea muri un om avut în hoară-lă.
- Muri yiu, i muri mortu? - întribă vizirlu.
Aușlu - pali ľi zgîrli ocľiľi, și d̦îse cu mintea-ľi: „Nu-n-cape zbor că u-are chirută!“ Apoia, tricu didinte, și-ľi d̦îse a hiľe-sai:
- S-mi ľerțî, feata-ńi, ma oaspile nu-l are subaș la loc. Avd̦î tine ți chirături greaște. „Casa-i bună, ma ugeaclu-i strîmbu!“ Și, ma-ndreptu di ugeaclu a nostru, d̦î ș-tine, - are altu?
- Tată, nîs altu lucru vru s-acăchisească cu aestă: d-iu mi vid̦u mine că șcľioapic di cicior. El ș-u-avu că-ńi hiu șcľioapă, că nu știe că eu șcľioapic de-ațea, că-ńi intră nă penură-n cicior. Ma, ș-mine - vid̦uși țe-ľi grii!
- Aestă, s-d̦îțem că-i acșițe, cum d̦îț tine, feata mea, ma - s-avd̦î ună altă glărime a lui! Aduș eu aminte tră avutlu țe lu-ngrupară azi, și știi țe-ntribă? „Muri yiu, i mortu?“ E! D̦î ș-tine că nu-ľi lipsescu dhrăńi!
- Arîs hrii, tată, ș-aoa! Nîs întreabă: alasă fumeaľe dupu moarte-ľi, si-ľi poartă numa, i nu-alasă?; că ma s-nu-alasă, easte mortu tră totna; s-alăstare, atumțea de-alihea că muri yiu!
Vizirlu, ca omlu ți alagă dupu yitrie, asculta la uși, ți zbura părintile cu hiľea, și le-avd̦î tute aeste.
Băgară measa s-mîcă. Feata avea-ndreaptă un puiľiu tră mîcare. Lu-aduse și lu-mpărțî: deade a tată-sui caplu, cicioarele li deade la oaspe, ș-nîsă țînu ariptle.
Vizirlu, dișteptu om, ma aestă nu u achicăsi. Nu putu si s-țînă, ș-u-ntribă. Feata-ľi apăndisi:
- Caplu îl ded a tată-ńui, că nîs i caplu a casiľei; cicioarle țî li ded a țîia, că di cicioare ai ananghe, s-trad̦ cale; și ărichile li țînui mine, că noi, featile him ca puiľi: cîndu scutem arichi, azbuirăm, ș-nă fățem altă casă.
Vizirlu nu cama putea di marea dișteptăciune ali feată.
- Tine, grî nîs, ți știi ahîte, poate s-ńi dai vîră minte: ia-și-ia, țe cură! Cu ună flurie, prinde s-adar nă vilend̦ă flucată, s-acumpăr un birbec, și fluria s-ńi-arîmănă flurie!
- Mare lucru!, gri feata. Du-te, acumpără di la armîńi un birbec nitumtu, tră nă flurie; tunde birbeclu, iar lîna dă-ńi-u s-u-nțas tu-arăzboi, s-ț-adar doauă vilend̦ă flucate - s-ľi-armînă mintea cui s-li veadă; una vilend̦ă va u vind̦ă tră nă flurie, ș-una va u țîńi. Acși va s-ai: vilend̦a, birbeclu și fluria!
Vizirlu avd̦îndalui aestă, armase cu gura căscată! Feațe cum lu înviță feata, și - na-l, la amirălu!
Amirălu - nu ľi-u încăpea mintea că vizirlu s-u-aibă adrată aestă. De-ațea, lu strease se-aspună-ndreptu, cari lu-nviță, că nu-ľi fațe țiva niți a lui, niți ațilui. Vizirlu ľi aspuse.
Amirălu aestu eara tinir, și cîndu avd̦î diștiptăciunea a featiľei, u căftă înveastă. Si-ncrunară, s-loară, ma - nu tricu multu-puțîn, și nîs si duse si s-bată, tu polim.
Ți s-ľi șuiră a lui, aclo iu eara, tu polim? Sta și-ľi pitreațe nă carte a înveastiľei a lui, și-ľi dimîndă:
Prota: s-ľea parad̦ dit caselă, fără s-dizvulusească vula; a doaua: s-armînă greauă di nîs - fără nîs, și a treia: iapa a ľei s-feată cu calu a lui.
Deadiși di muľeare s-li bagă armatle-m pade? Niți că-ľi si bătu ocľiul! Își tăľe periľi, să-nviscu tu bărbătești, fără s-u ľea vîr di hăbare, și-apoia închisi tu polim, cu oaste noauă, - taha agiutor a bărbatu-sui. (Ea ș-avea băgată altă numă, ți nică ľi trițea prit minte a lui.)
Castrile a ľei eara ninga a bărbatu-sui, și cîndu nu s-bătea cu dușmanlu, nîsă își trițea oara tu tenda amirălui.
Nă seară s-acățară s-gioacă a cărțî, și cari s-iasă - s-ľea vula alîntui și s-facă ți va-ľi va chefea cu ea. Feata, ma, li știa tute giocurle pri dinafoară, și-l bătu amirălu! Apoia, cu vula, dizvulusi casela și lo cîț parad̦ vru.
Altă seară se-agiucară pri nă feată.
Amirăroańea, chirătoańe, se-alăsă bătută, și - seara, se-adră tu strańe fitești, și-ľi si duse amirălui, cum fu zborlu. Aestu - niți-ľi tricu prit minte că nîsă va hibă înveasta lui!
Altă seară se-acățară - cari s-iasă la gioc, s-ľea calu alăntui, și s-lu-ncalică trei d̦île cu d̦ua. Amirăroańea - nu va zbor, îl bătu, îľi lo calu, și acăță iapa ľei cu nîs. Apoia armase acasă, iar calu lu pitricu singur nîpoi!
Polimlu scărchi pîn tu sone, și - na-ț-ul ș-amirălu, ca merlu ațel aroșu!
Prota întribare țe-ľi feațe ali-nveaste, cînd u vid̦u, fu:
- Cu dimîndăciuńile a meale, țe-adrași?
- Ți-ńi dimăndași, ațea adrai, bărbate! - acși-ľi andămusi ea, cu arîslu pri bud̦ă.
Amirălu, cîndu băgă oară că amirăroańea easte cu pîntica la gură, s-păli, că ți mindui nîs? „Aestă va li lor sirmae zboarlie a meale, și va s-duse cu vîr, s-armînă greauă. Chiruta! Nu și știa, și nu aducheaște niți tora - că va-ľi taľiu caplu!“
Acși avu minduită amirălu... Ghina ma, cîndu află din gura ľei, ți cură, băgă nă cheatră-n gură, și nu mata d̦îse țiva, ma dipuse nîs di pri scamnu, ș-u băgă nîsă, - și tută lumea u vrea cît nu seaspune cu gura, și s-agiura tuț pri caplu a ľei. Tuț ńird̦ea di si-ntriba la nîsă, ș-mi duș ș-io s-u-ntreb cum și ți luyrie, și-ńi aspuse părăvulia estă, și - arape de-aoa, arape de-aclo, v u aspuș ș-avoauă, cum putui!
VOMBIRA
Eara țe nu ș-eara. S-nu eara, nu se-aspunea.
Eara un celnic, ș-avea și nă muľeare. Eľi amintară - amintară ficiori - vîră duzină, - ma tu ahîț ficiori nu lă deade Dumnid̦ău niți ună feată. Ș-ardea, mărațľi, tră nă feată! Caimolu a lor aestu eara. Seara, cîndu s-culca, își fățea cruțea cîtră Dumnid̦ău și-L părăcălsea: „E!, Doamne, nu nă dai ș-a noauă nă feată?!“
Tu-apirită, cîndu si scula, tut cu zborlu ațel: „E!, Doamne, nu nă dai ș-a noauă nă feată?!“
Aclo iu să-ncľina, cari ști cum - lă ascăpă nă oară grailu: „Feată s-hibă, și - las’ s-hibă ș-vombiră, că tut va u vrem, cama di ficiori, că va hibă ună tu-ahînțî mascuri“.
Griră tu oară laie, că - na!, iu lă s-feațe un ńic, și-ațel își fu feată-vobiră! Ma, a lor lă si păru c-amintară nă văsilie-ntreagă, - canda lă se-amintă Stămăria-n casă! Țe s-d̦îț? - l-arîdea inima, ca țerlu cîndu-i soarle analtu!
Eeee... Ș-nu tricură trei-patru d̦île, că iapile a lor - oamińľi eara multu avuț! - apîrńiră s-hirisească. Vălmălu - minte-n cap nu avea, că-ľi chirea cîte ună-ună în d̦îuă și nu putea s-aduchească di țe price chirea: lup easte, ursă easte - drac easte, nu știa!
Bre!, s-il mîcă luplu, s-il mîcă! Țe s-hibă ș-aestă?
Domnu-su a iapilor - cîndu vălmălu ľi-aduțea cheľile, ația de-ația - zghilea cît lu-ncăpea gura, că aestă gazepe s-fațe cu vălmălu, ș-că vălmălu i ună cu furlu.
De!, țe s-d̦îț? Vălmălu nu eara de-aeri, de-aoaltari tu pînea aestă. Nîs, ahînțî ańi nu s-plîmse șiľea di el, ș-tora domnu-su si scoată foc din gură? Nu s-mîca aestă! Scoase di lă deade căpestrulu, și își mutri di lucru. Duse de se-arugă aľiurea.
- Va mi duc s-avegľiu io, tată, d̦îse ficiorlu ațel marile.
- Du-te, îľi d̦îse tată-su, ma fă-ľi ocľiľi patru!
Duse aestu, avigľe-avigľe pînă ńead̦ă-nopțî, nu s-vid̦u țiva. Durńea iapile tu protlu somnu. Cîtră te-adoară, s-deade ficiorlu pri mînă - s-agîrșească nătheamă, că d̦îțea nîs: „Macă pînă tora nu s-vid̦u zulapea, niți de-aoa și-nclo nu va yină“.
Taman cît agîrșî, și - un nior lai ș-murnu ca nă negură îndisată, lu anvîrligă maslu a iapilor. Cîndu s-trapse niorlu, trei iape d̦îțea, măratle, îm-pade, ca niște înveaste - di ti curma ńila!
Sculîndalui ficiorlu, nu-ľi se-astind̦ea foclu, cîndu vid̦u lăiața, și cama multă zore îľi yinea, că țe s-nu sta s-aveagľe pînă se-apiră de-a-ghinealui!
Cîrtit, închisi cîtră acasă la tată-su, cu caplu spind̦urat canda lu duțea la tîľeare.
- Nu creapă, hiľiu, îľi d̦îse tată-su, aestă va hibă di la Dumnid̦ău, că nu-i nă d̦uă, nu-s doauă, de-anda nă vińe chiderea, nă yine tută d̦ua. E, noi s-bînăm!
A doua-d̦, duse ficiorlu di mese s-aveagľe irghilelu. Avigľe cît avigľe ș-aestu și, cîtră de-adoară - nă negură, nă lăeață lu culcă tu un somnu greu, că d̦îțeai: țată di mortu ľi-băgară! Niți că bătu a yiu - dip pîn’ tu-apirita ghine! Diștiptîndalui-si, pățî ș-el ca frati-su: alte trei mîrșe, di cama mușeatile iape eara tease îm-pade, leșe.
S-turnă ș-nîs acasă, ași cum nu durea. Ș-nu ľi-eara ahîntu di iape, cît ľi-eara că nu află cari easte masturlu țe lă gioacă hunerea!
Acși avigľeară un di un tuț frațľi, pînă agiumse oara s-aveagľe ș-ma ńiclu di eľi. Părințîľi nu vrea s-lu alasă, lă eara frică s-nu pată țiva, că ș-eara ńic. Ghine ma - ț-aflași cap di grij s-umpli și s-ľi torńi mintea, s-armînă acasă! D̦îse: „Va mi duc!“ - a lui să s-facă!
Își țimse pălăștile, chică apala di gușe, își lo tufechea și băgă se-aveagľe. Aestu, ca ficior cama ńic, năinte țe să se-amintă vombira, mă-sa lu-nviștea tu fitești, di dorlu tră nă feată. Ș-tu urecľi-l purta cu veri. Acși că amăile ali vombire nu se-acăța di nîs.
Cîtră de-adoară, lo somnul s-lu aducă divarliga, ma - țiva! - nu putu si-ľi bagă mînă. Cît cripă d̦ua ș-na-ț-u negura, ș-niorlu, lăi ca chisa, se alăsară pri maslu a iapilor. Fantazma l-u intră a prăvd̦ălor - hrap-hrup! - s-li mîcă!
Ñiclu - foc!, ľe-are nă oară, - foc!, doauă ori, zmuld̦e apala și dîldăseaște pri nîsă, si-ľi ľea caplu. Se-anciupă, ore frătic, doľi, di tufă, ș-dă - un, dă - alantu, nă oară cu oara! Se-apruchea se-apiră de-a-ghinealui și - fantazma nu-ľi si videa tu luńină. Vid̦u țe nu vid̦u - că nu u scoate-n cap, și si zmuld̦e dit mîńile a gionilui, apoia azboairă nîpoi cumu-și vińe.
Ficiorlu, tu arcarea țe feațe, u lăvui pri d̦id̦itic. S-turnă acasă și băgă se-aspună țe-ľi si tihisi, cum s-bătu ș-cum u lăvui fantazma pri d̦id̦itic. Aclo iu spunea, ș-arcă ocľiľi pri ńica, țe durńea tu sărmăniță, cîndu - țe s-veadă? Dit d̦id̦iticlu a ľei cura sînd̦e! Aduchi că nîsă easte fantazma țe lî mîcă iapile. Mutrita ľei eara-ntreagă ca ali fantazmă!
- Va u vatăm! - gri el, va u dińic, că nîsă-i cățaua țe nă cheare tutiputa! - și își trapse apala, si-ľi taľe caplu.
- Pupu-pu!, țe v-adari, zghili mă-sa, tată-su, ș-lu-acățară și-l țînură, s-nu u taľe ńicăza!
Macă vid̦u nîs că nu-l alasă, ș-lo ocľiľi de-aclo.
Tricură mală di ańi de-atumțea. Gionile, cari alăgă-alăgă tu xeane și nu alăsă loc nealăgat, nă d̦uă di prumuveară - cum si-nsurina la soare, ș-aduse aminte di casă, di părințî, di tutipută, și-l loară lăcrińile, ș-lu-arupse un plîngu jiľios. S-doare loclu-ț, s-doare vatra părintească, s-dor oamińľi a tăľi!
Închisi, tr-ațea, si s-ducă acasă.
Calea, află nă l-iundară țe o-acățară ponurle s-feată și nu putea. Nîsu ș-feațe di inimă și-ľi lișură fitarea, acși cum știa el di la iape. Ľiundara stătu și-ľi d̦îse atumțea:
- Tine, țe-ńi feațiși aestu bun, țîne semnul aestu și cîndu va s-hii tu angusă mare - aprinde-l, ș-aclo va me-aflu, s-ț-agiut!
Ma-nclo află nă ursă, cari cu limba scoasă nafoară, șidea ningă nă fîntînă și nu putea si-ș bagă caplu s-bea, că eara chetre di nă parte ș-de-alantă. Vrea creapă, mărata, di seate! Gionile scoate căciula, u umple și-ľi da s-bea.
Ursa, tută - harauă, scoate și-ľi da un semnu, un per - și-ľi d̦îțe:
- Tine, țe-ńi feațiși bunlu aestu, ľea-l perlu și cîndu va hii tu ananghie greauă, aprinde-l, ș-aclo va me-aflu!
Imnă ficiorlu ninga țiva, ș-deade di nă lupoańe. Tut acși ș-cu aestă, - o-ascăpă di pri moarte și-ľi deade ș-ea un per, ca semnu, tra s-o-acľeamă tu strimtură.
Cîndu agiumse maratlu gione-n hoară, ľi se-arupse inima di țe vid̦u: casile tute - ponde ș-erme! Canda tricu pușcľea pre-aclo: ni cipit di om și di pravdă nu se-avd̦a! Îľi vińe a lui ergu, că vombira va le-adră tute aeste lăeț.
S-apruche di casă-ľi, te-aspăreai di marea tățeare: ni ficiori, ni înveaste, ni cîńi tu avlie, țiva, dip țiva! Țî si cutrimbura cămeașa di pri tine!
Nu-apucă s-alină scara, și - na-ț-u vombira în față-ľi! Ș-nîs se-aspăre, ma ș-nîsă li yunusi vasile, cîndu-l vid̦u, că știa țe pățî la iape. De-ațea mutri s-lu-anduplică, cu aplan s-lu mîcă, cum mîcă ș-hoara tută.
Ea, dințîľi îľi țînea tu țilar. Si s-ducă si-ľi ľea, ľi-eara frică s-nu fugă, tr-ațea - îľi d̦îse:
- Na tăpsia aestă și furculița, și s-te-agioț pînă s-yin mine, că mi ducu-n țilar, s-adar țiva mîcare, s-mîcăm.
Cît fud̦i nîsă, și - na-l, iu-ț yine un șoaric, și-ľi d̦îțe:
- Țe stai, lai mărate, țe stai? Ațea duse să-și ľea dințîľi și va s-yină s-ti facă nă mîșcătură!
- Am, țe s-fac, gri gionile?
- Umpli-ț zmeana di cinușe, ieși prit buhare, spind̦ură-ț zmeana aclo, și - tine, lea-ț perlu de-aoa!
Acși feațe ficiorlu, și, șoariclu - zdrang! încoa, zdrang! înclo pri tăpsie, tut ma asuna - tra s-nu aduchească vombira că ficiorlu li căli din casă.
Turnîndalui vombira, țe s-aveadă? Șoariclu - cum arsărea pri tăpsie! Caftă ficior tu dulăchi, caftă pri tu tute părțîle, - ficiorlu ľi-alăsă sănătate! Mutreaște tu buhare, - veade zmeanile. El easte, cînile, gri nîsă - și sîrgľi, ca arapsa, cu ungľile, s-lu-arapă! Ghine ma, - ună arupeare, și cinușa tută ľi-si duse-ntr-ocľi. Pățî ș-vid̦u, pînă si-ľi yină videala și - fuga, ca zurla, dupu nîs!
Torlu, torlu - lu agiumse! Ficiorlu, cari vid̦u că va-l acață, țe s-facă? Eara aclo noauă pluchi. Se-angîrlimă ayonea-ayonea, pri un di nîși. Atumțea vombira acăță cu dințîľi, să-l surpă pluplu ațel. Ficiorlu, cît loa s-cadă pluplu aestu, și se-arca pre-alantu. Vombira ș-aestu plup îl surpa cu dințîľi.
Surpă un, surpă doi, aproape s-ľi surpă tuț. Avea îngľițată ficiorlu di frică!
- Bobo!, măratlu-ńi, zghili el! Va mi cheară cățaua di vombiră!
Dinăoară, ľi-ascăpiră tu minte di seamnile date di ľundară, ursă și lupoańe. Ascăpiră nă oară cu mînearlu, le-aprease treile seamne și - ia-le, zulăchile, iu-și yin tu nă fugă, cu limba scoasă! Cît li vid̦u el, îľi vińe inima tu loc, și-ľi păru că înyead̦ă diznou - d-iu eara pînă tora mortu ș-ningrupat.
- Sssî!, lă feațe nîs nă oară, - făși-făși s-u scuteț vombira!
Ahît vrea eale, și cari se-aurńiră - s-u dińică di yie!
- Țîneț-u, gri gionile di pri plup, țe s-dipunea, țîneț-u, că voi s-u-ntreb țiva.
Ficiorlu u-ntribă - iu-ľi suntu părințîľi, frațľi, lumea, prăvd̦île, - nă duńeauă întreagă?
- Îľi mîcai, gri vombira!
- Sssî! - lî fațe ninga nă oară a zulăchilor, și u scoasiră făși-făși, di nu-armase țiva di nîsă.
Aclo iu șidea pri cuțurlu di plup tăľeat, măratlu di ficior plănd̦ea, cu lăcrińle ca pruna, moartea părințîlor, și părigurie nu-avea.
Cum ș-aund̦ea cuțutlu cu seului ali vombiră, căd̦u nă chicută di seu pri cuțur, și țe s-ță veadă ocľiľi? Pluplu - di nă cale își vińe la loc!
- Bre!, d̦îse nîs - țe va s-hibă ș-aestă?
Lo seulu a vombirăľei și acăță s-aungă și pluchiľi alanțî, cari ș-vińiră ș-eľi la loc. Atumțea aumse ș-hoara, și - înyeară lumea tută, părințîľi, frațľi, soea, tutiputa... Tute vińiră la loc, cum eara ma naintea.
- E!, lă d̦îțe tora gionile a părințîlor, nu v-aspuneam io că vombira nă cheare? Voi nu pistipseat ș-nu vrut s-me-alăsaț s-u dińic ninga dit leagîn. Vid̦ut țe-adră? S-aveț hatră a zlăchilor, că s-nu eara eale - nîsă vrea văsilipsească aoațe!
- De, hiľiu, griră ș-părințîľi, - cari se-aștipta la aestă? Ma, s-bîned̦ tine, țe ne-ascăpași, și s-ai bunile a loclui!
Părințîľi îľi deadiră urări cu saclu a ficiorlui, ficiorlu - a zulăchilor, zulăchile nîpoi a gionului țe l-ascăpă bana, că tut si ca încîcea cari di cari se-ascăpă bana, că tut si ca încîcea cari di cari se-ascapă di urăciuńi! Cari vid̦ui acșițe, că nu li vrea ni un, ni alantu - „staț!, lă grescu, macă vîr nu li va, daț-le încoa!“ Ahît, le-arap, ș-fac naparte. Aoa s-me-acață, me-avinară-avinară, pînă agiumșu ningă un arîu.
Ma vid̦ui că vrea me-acață, le-arunc tu arîu ș-lă d̦îc:
- Macă-i acșițe luyuria, loaț și voi - s-ľeau ș-io! Și, armasiră tuț cu gura cascată. Nîși s-turnară acasă-lă, ș-io îńi vińiu aoa, s-vă aspun a voauă părămithlu aestu, ma - tora se-aspună ș-altu!
ȚEAȚIRLE
Eara, țe nu ș-eara.
Eara ună oară un om cu nă muľeare. Eľi nu-aminta, ma durea s-aibă un ficior, s-aibă cu cari s-lă treacă oara. Cîndu dădea, mărațľi, di videa lumea alantă cu ficiori îm-brață, cu giońi însuraț ș-cu nipoț, l-armănea mintea!
Aeșțî doi inși - nu trițea seară di la Dumnid̦ău, țe s-nu să-ncľină și țe s-nu d̦îcă:
- Doamne Dumnid̦ale, dă-nă ș-a noauă un ficior!
Cu tută aestă, părăcălia lor nu fu ascultată. Atumțea nîși u șuțîră frînd̦a și acățară s-caftă aľiumtrea: „Doamne!, dă-nă un ńic, ș-alas’ s-hibă ș-cît nă țeațire!“
Cari bisdisi Dumnid̦ălu di căftărle a lor, se-ascapă di eľi - lî deade un ficior, ńic cît nă țeațire.
Țe că fu ńic? A lor lî si păru că amintară Hristolu: îl vrea ca ocľiľi din cap și nu-ľi aspărd̦ea chefea vîrnă-oară!
Cum si-ľi bagă numa, cum si-ľi d̦îcă, - îl numățiră „Țeațire“.
Nă d̦uă, tata-su duse la agru, s-airă. Muma-ľi cripa ș-căńisea, că nu-are cu cari s-ľi pitreacă prîd̦ul la agru. Țeațirle, ma ș-avd̦î mă-sa iu cripa tră ahîntu lucru, arsări și-ľi d̦îse:
- Țe crechi, mamă? Ľi duc io prînd̦ul la agru.
- Am, cum va-l duț tine, că-ńi hii ńic și nu-ńi poț, scumplu ali mume?
- Nu!, ’las’ s-hiu ńic, pot s-ľi-l duc: încarcă tot țe-ai tră la agru, pri yumar - și lu duc io!
- Ghine, d̦îse mă-sa, macă poț - du-te, ma s-ai angătan s-nu cheri calea țiva.
Țeațire, în-calar pri yumar, arsărea di pri nă ureacľe pri alantă a yumarlui, și grea pravatos: Ai!, prîî!, uș! și - schină-l la gușe, schină-l la căpuľie, lu aduse prînd̦ul.
Tată-su, cîndu-l vid̦u, nu lu-ncăpea strańile di haralauă! Îl lo, îl bășe și-ľi d̦îse:
- Agiumsiși ș-tine, hiľiu, s-aduț luńină a părințîlor și s-ľi faț s-adiľe?
Prînd̦iră mușeat-mușeat, dizjugară boiľi și se-apusiră tu-aumbrată, si-ľi coacă un somnu, pînă s-treacă ayia căroariľei.
Cîtră mirinde, cum apîrńi s-avread̦ă, s-acățară di agru. Al Țeațire ľ-intră: s-facă ș-nîs agru! „Nu!, hiľiu, că hii ńic!“ îľi d̦îțea tată-su, - nîs: „Nu!, vai fac ș-io agru!“
Se-anduplică tată-su, și lu alăsă s-airă.
Dișteptu cum eara, arsărinda cîndu pri un bou, cîndu pri alantu, s-duțea agrulu prima! Nu tricu multu-puțîn și - ia, iu treațe nă cărvane. Cărvănarľi - boi ved, airare ved, ma om nu ved. „Bre! - s-lu mîcă luplu, țe s-hibă ș-aestă?“ - si-ntreabă eľi.
- Țe s-hibă, greaște tată-su al Țeațire, - ficiorlu-a meu easte!
- Cari ficior?
Țeațire, țe le-avd̦a tute aeste, gri de-aclo iu aira. 
- Io!, am cari altu? Nu mi videț, lai armîńi?
Cărvănarľi - boațe avd̦a, ma om nu videa.
Căftară si-l veadă, - țe s-veadă? Țeațire yie! Nu putea si-ș țînă iľile de-arîdeare, di boea și di șicad̦ľi țe-aspunea aestu anghiundă. Ñicu ș-drac!
Un cărvănar îl băgă tu ocľiu și vru s-ul ľea:
- Nu ńi-l dai a-ńia ficiorlu aestu?, îľi d̦îțe a tată-sui, si lu am dupu caľi - și-ț dau cît cafțî!
- Si-l dau io suflitli, hicatile-a meale? Ațea nu s-fațe! Io vid̦ui ș-pățîi pînă s-lu vedu-ntr-ocľi, ș-tora si-l dau?
Țeațirle, d-iu stătea: „Mi duc, d̦îse; tată, ľea groșľi tine, ș-mi duc“.
Cîte-ľi feațe tată-su, cîte ľi-adră, - țiva! Nîs: „Va mi duc și s-nu-ț hibă zore, ni cît trad̦e nă ungľe!“ Și-ľi călcă cu ocľiul a tată-sui nă oară, s-aduchească că nu s-duțe tră totna. Ș-apoia îľi d̦îse ascumta, tu ureacľe, că nîs va-ľi arîdă și va s-toarnă a-doara.
Tată-su l-deade și îți lo groșli.
Țeațire, căvală, cîndu pri căpuľea unui cal, cîndu pri alăntui, cu strigarea, cu avinarea, nu-ľi alăsa să se-arîspîndească.
Cărvănarľi s-lișina di arisute, și nică ș-o-avea mintea la calvi. Agiumsiră la nă hane și s-turnară s-umplă cofile cu yin și se-acumpără cari țe-l lipsea.
Armas singur dupu calvi, cumu s-băligă nă mulă, Țeațire si-nhipse sum baligă și își mutri di lucru. Yin cărvănarľi, caftă Țeațirte, grescu, acľeamă, - aestu, mutus! Di frica dîryatlui - că mulile avea intrată tu agre - nu cama mutriră țeațire și mad̦îre, ma u-angănară cățaua!
Cît ascăpitară nîși dipu d̦eană - și, na-l Țeațire, u-adună cîtră la tată-su.
Calea-calea, agiumse la un pom. Sum pom eara un preftu, cu yumarlu încărcat di lituryii. Preftul se-avea teasă s-doarmă. Țeașire, ayalea, pre-ayalea, duțe la ureacľea preftului și huhuteaște nă oară, cît poate:
- Acățaț preftul, s-lu bilim cu sturnarea!
Lailu preftu s-află dinăoară împrostu - ca vîrnu ghiftu-mbitat. Nîpoi avd̦î boațea - și s-mindueaște că furi va s-hibă. Ș-lo păpuțăle tu mînă, ș-acață-l, cari poț! Cari mutrea lituryii, cari mutrea yumar tu oara ațea? Mutrea omlu - caplu s-ascapă!
Nu tricu multu și na!, iu yine un arbines, cu un trastu di flurii. Cum suntu arbineșľi: află omlu yumar fără domnu, - s-feațe el domnu și îľi chică, a pravdăľei, di cuțachea di sumar - trastulu cu flurii. Apoia se-aștirnu si-ľi tragă un ocľiu di somnu, su-aumbrata pomlui.
Ș-aiștui, Țeațire îľi yine la ureacľe și-ľi huhuteaște nă oară, di-ľi si trunduiră mădularile arbineslui! Tr-ațea, - fuga ș-aestu cîtră-n hoară!
Și-ncalică Țeațire pri yumar și, dă-ľi încoa, dă-ľi înclo - agiumse la tată-su.
- D-iu le-aflași, tine hiľiu, aeste lituryii și aeste flurii? - lu-ntribă el.
- D-iu s-le-aflu? Lituryiile, di la un ciurlu-păpă, iar fluriile - di la un arbines.
- Macă di la preftu, hiľiu - ghine feațiși, că niși le-amintă fără asudoare. Ș-arbineslu - nu va zbor - le-are furată, că pișcheșe nu va le-aibă loată!
Ș-aclo ńi-earam ș-io, și-ńi deadiră ș-a-ńia nă flurie, și v-acumpărai lucri mușeate, ma - tu vinită, sîrgľiră cîńiľi a Daucațlor și-ńi le-arăpură.
MINCIUNOȘĽI
Eara șe nu ș-eara. Eara tu chirolu cîndu lumea - ș-puriclu lu încălța. Alihea eara - minciună eara, știu că pap di pap o-aspunea.
Eara unoară trei fraț. Treiľi fraț eara cărvănari. Cathi un ș-avea un semnu di mule. Ș-amiștreiľi nîși fud̦iră tu lume si-și caftă căsmetea. Iu si s-ducă-n cărvane? Iu s-fațe yiptu cama multu!
Ațel marle, si-ľi d̦îțem Mitu, trapse tu nă hoară hășutească. Tu hoara ațea se-afla un ciurlu-păpă ți avea yipturi multe.
Duse Mitlu se-acumpără, ma ciurlu-păpălu ľi-d̦îse că nîs nu-are grîn tră vindeare - cu părad̦, și că lu vinde mași cu minciuńi.
- Cum cu minciuńi? - întribă Mitlu.
- Ea, cum! Si aspuneari tine ună minciună cama mare și cama groasă - îț dau yiptul tut; si-u aspunearim eu cama mare, - tine si-ńi dai mulile!
Al Mitu îľi vińe ca ghine aestă isape. „Țe, d̦îse nîs, nu va pot s-ľi cruescu nă minciună a chirutlui aestu, tra si-ľi ľeau yiptul tut, fără zgărmaț?“
Feațiră cum s-ligară. Ș-acață cărvănarlu, protlu, și-ľi cărțîneaște nă minciună di la hane, di ti-nchidicai di ea! - ahîntu s-cunuștea că nu-i lucru tră pistipsire... Ți d̦îse nîs? „Vid̦ui cum azbuiră un bou!“ - aestă d̦îse, tihilailu! Ș-o-avea chirutlu că nu-are cama mare minciună!
- E, eee! - ľi-u toarnă preftu s-ț-aspun ș-eu: ună oară ńi-aveam un ou și me-alinai, știi, pri un munte. muntile ațel - mași cheatră ș-bărțire eara. de-aclo, din cărciliu, îľi ded cale a oului, hima-nghios, pri chețri ș-pri bărțiri - ș-ți s-ță veadă ocľiľi? Arucutea-te, arucutea-te - oulu, disica și arîsturna bărțirle cîtră înghios, di-ț părea că cheare lumea! Gîr-găr-gîr!, gîr-gîr-gîr! - agiumse oulu trîș în vale, lai fratile-a meu, nou-nifrîmtu, că d̦îțeai că tora, tora i uat di găľină!
Ți s-ma grească Mitlu? Vid̦u că ciurlu-păpălu lo-antreapse cu minciuna. Îľi deade mulile ș-necă dișcľise gura! Apoia, cu caplu spind̦urat di glărimea țe-adră, o adună cîtră acasă-ľi.
Nu treațe multă oară - ș-na, iu yine, după nîs cu mulile acățate di căpestru ună după-alantă, fratile di mese, cu numa Pitlu, tra să-ncarcă yiptu.
- Cari are yiptu? - întreabă ți el la un, la alantu.
- Preftul are.
Ai la preftul!
- Bună-ț oara, părinte - un.
- Ghine viniși, oaspe - alantu.
- Ai grîn tră vindeare?
- Am, d̦îse preftul.
- Cîtu-l dai?
- Nu-l vindu cu parad̦, ma cu minciuńi. Cara ți da mînă, acață-te!
Pitlu ș-o-avu că i urbare aoa! „Țe mare lucru s-arîd un ciurlu păpă,“ mindui nîs. Ghine ma ș-nîs pățî ca frati-su și-și chiru mulile, angiurîndalui pri dinăpoi, că, de! - nu-i șică aoa naparti! Muli lî d̦îc aiștor, și, ti doare tu hicate cîndu cherd̦ una, nu tute di nă cale!
D̦ua alantă - na-ț-ul și ńiclu frate, cu numa Chitlu.
Di un, de-alantu, vińe la ciurlu-păpă să-ncarcă yiplu. Ghine ma, preftu - tut cînticlu țe și ștea:
- Cu minciuńi - cu minciuńi! Ș-io di minciuńi hiu adrat, d̦îțe Chitlu.
Feațiră ligătura - i s-lu dispoaľe di mule, i s-ľi ľea tut țe-are preftul: mule, yiptu, agre, tut!
Preftul șo-avea că tut urbare-i anamisa.
- D̦î-u minciuna, gri el.
- S-mi ľerț, părinte!, ma-ntră tine-nu ies năinte! Tine prinde s-acaț prota.
Preftul, - țe și știa: minciuna cu oulu! Cari u d̦îse, îți aștipta, laile-și cu gura căscată, s-d̦îcă Chitlu minciuna lui, tra si-ľi ľea mulile apoia. Nîs pistipsea că vai hibă lișor lucru.
Chitlu se-aștirnu ghine-mușeat, și acăță:
- Eara, părinte, tu ańľi! Nă d̦uă, cîndu s-amintă tată-ńu, șideam la pap-ńu în cohe și-ńi beam ciubuchea. Na, viniră și-ńi loară sihăriche - alăgînda: „Ai, că s-amintă tată-tu!“ Întreb io: „Și cari se-amintă, țe aveț cu mine?“ „Cum țe-avem, că prinde s-ti duț la nunlu, s-ľi grești s-yină, s-pătead̦ă“, fac nîși, marațľi.
Iu s-lu-afli nunlu? Tornu loclu di alantă parte, mutrescu, caftu, - nu-are nun sti loc! Vai hibă la Dumnid̦ău, minduescu io, macă nu-i sti loc. Și, de-alihea aclo ș-eara.
Cum s-mi duc si-ľi grescu? Mutrescu cîtră-n sus, - ńi si muta mintea, di diparte și-n sus țe eara. Ghine ma, eara - nu eara, prindea s-ti duț! Altu nu eara s-lu-acľeamă; furtia tută pri mine cădea.
Mi suț, me-anvîrtescu - s-aflu vîră scară, s-me-alin, - nu-are scară! Atumțea îńi mi caftu-n sin și, na! - iu dau di nă simință di curcubetă. Știi, ună strănipoată di strănipoată avea heartă niște simință, și cum îńi deade ș-a ńia nîscînte s-le-aroamig - si-ńi treacă oara, ńi-armase ună în sin. U siminai dicara, - și criscu nă curcubetă țe deade pîn di Dumnid̦ău. Me-alinai pi curcubetă pînă la Dumnid̦ău, și-ľi grescu a nunlui: „Aide, că de-acľeamă s-păted̦ tată-ńu!“ Dipuse nunlu alăgînda-alăgînda, și pînă s-ńi pascu puțîn ocľiľi pri divarliga, s-ved țe-i - țe nu-i la Dumnid̦ău, anyead̦ă nă yumară psoahe di ningă curcubetă și - grîț-grîț! ali curcubete, o-adră ghine. Țe faț tora, Chita, Chita?
Cum mi zgrîmam acși, di nu știam iu ńi-u caplu, na - dau în sin di un hir tu ureacľea di ac, armas di cînde feciu arftu. Lu tindu di una cîtră-nghios, - nu agiund̦e, lu tindu di doauă, - agiund̦e ș-antreațe! Me-alas ș-io de-a hirlu și, nod di nod, mutrescu s-dipun ma troară, am țe s-ved̦? Acață s-bumbunead̦ă și s-da nă furtună ș-nă grindine, s-cheară limea. Me-adun sum un nod și nu cărled̦ pînă treațe furtuna. Cum stătu, dipuș și le-aflai lucurle-ndreapte, și tată-ńu îl turna di la pătid̦are, și tut plănd̦e. Îl ved nunlu și-ľi fac: „Nu ti-ntreb, nune, țe-are tată-ńu di zghileaște?“ „Țe s-aibă, d̦îțe nunlu, va cucoașe - și-altă nu! Tră cucoașe-i arînd̦a lui?“ Me-astrag io ningă un cucoș, ș-acaț s-lu-slumtu cu chetrile. Dă-ľi în sus, dă-ľi înghios, - canda li țînea vîrnu! Nu cădea ună... Îl trunduescu atumțea nă oară - și țe s-ved̦? - cucoașe nu-armase ascălnată! Ľi le-aduș a tată-ńui, ma - ahtare orixi di ficior, ore prefte, tu bana-ńi nu-am vid̦ută. Le-ascăpita cucoașile, cu tut cu coji.
Nu-apucai si șed, s-mi-ncăld̦ăscu puțîn, și - na, iu yine un nipot di strănipot si-ńi grească: „Țe stai, lală! Nu știi că tată-tu va sărmăniță? nu d̦îț tine - tu țe va-l băgăm s-doarmă?“ Mi scol, fratile-a meu, c-andornic, arap țupata dianumirea, adun patrud̦ăț di yumari de-a duńeauľei și ai! iu s-aflu păduri. alag cîtră-ncoa, alag cîtră-nclo, na - ved dinaparte di un arîu, diparte, cît ț-acață ocľiul, că lăia țiva. Eara nă pădure. Ghine ma, cum s-trec arîulu? Arîulu mare, dupus, țî si alăcea mintea mași s-mutrești, nu s-lu treț. Cum mi zgrîmam - știi, aclo iu nu ti mîcă, tu-ahtare oară - dau di nă ceflă de-alună. Nu cher oară, ma-ľi bag yumarľi un cîte un, intru ș-io-și-ľi dau cale tu arîu, di ișii di naparte. Intru tu pădure, u străbat dit ună mard̦ine tu-alantă, u străbat în crucișalui, s-dau di vîrnu arbune, di vîrnu lemnu, - nu-are lemnu, nu-are arbure! E! știi, prefte - îńi yinea tîcă s-facu, nu altă! Cîndu, ea!, dau di un paľiur! Ľi-u intru cu țupata și, tră puțînă oară, - dă-ľi, dă-ľi, adar patrud̦ăț di furtii. Încarcu ș-trag calea. Aclo iu mi duțeam, me-acăță nă căloare, nă dugoare - că nu știam iu s-ńi-aflu loclu. Tră căsmete, aflai un bureate. Ligai yumarľi sum aumbrata lui ș-mi teșu di-ľi trapșu un somnu - mă-sa-ľi fu! Di cari fread̦e căloarea, încărcai yumarľi diznou cu leamne și iară, haide-haide. calea, mi lo seatea și apă nu-aveam chicută. Țe feciu, țe nu feciu, ded di un puț. Puț s-lu facă Dumnid̦ău, că nu avea ni cuvă, ni drac! Țe s-fac, șe s-adar? - îńi taľiu caplu, lu aruc nuntru, tu puț tra s-bea.
Ca agîrșit țe-ńi hiu, trapșu cu yumarľi. Calea, oamińiľi sițira schicurle și aduna mînucľile. Cari nu-aveam ș-io lucru, băgai di discărcai și lî u intrai a leamnilor cu țupata. Li dispiturai tute, și - sărmăniță nu putui s-adar. Crechi de-apoia tu cale? Crechi și plăscănești, cîndu țî si duțe strîmbu. Cîrtit ca vai di mine, vrui s-intru tu călivă. Dau s-intru - nu-ńi si intră, iar dau s-intru - nu-ńi si intră. Bre!, s-u mîcă luplu, - țe s-hibă ș-aestă? Țe s-hibă? Avea armasă tu tăľitura di țupată nă scîrpă, și se-acăța di praglu din sus ali călivă, di nu puteam s-intru. Ptiu!, fac mine, u așternu scîrpa, părinte, și - dă-ľi di ună parte, dă-ľi di partea alantă, na-ț-u sărmănița!
Bitisii, și mi-ndrid̦eam s-ľi-u dau cîtră acasă. Țe s-ved̦? Tută lumea mutrea la mine, ca la vîră ursă! Arîdea di s-lișina di mine. „Bre!, țe-aveț di arîdeț acșițe, di vă u-aduse Stămăria!“ lî d̦îc a lor, aclo. „Țe s-nu arîdem, lai tumte ș-lai chirute!“ fac nîși. „Am iu-ț-u caplu?“
Mi pustupsescu, ahulescu io în cap, - d-iu cap? Caplu lu-aveam agîrșită tu puț. Fuga nîpoi, după cap. Cîndu - țe s-ńi veadă... urecľile? Caplu - nafoară, pri puț, îlmîca nă vulpe. Apres cum earam, di-ńi arsărea scînteaľe printr-ocľi, loai nă cheatră, ľi-aminai a vulpiľei. Nîsă, pîngîna, di zore, cara da di scoate nă firmane, ma - țe-și cînta firmanea?
(Aoa Chitlu tăcu, și preftul - să-nveață el cama ayońea țe scria tu firmane, întribă):
- E!, țe cîntă firmanea ațea?
- Cîntă s-ńi dai mulile cît cama ayońea, s-ńi dai ș-yiptul, ș-tute! Acși nă fu acățătura ș-ligătura noastră, și - macă te ariseaște, dă-te cu d-alagă s-te-acaț ș-cu altu la minciuńi...
Vru nu vru, maratlu di preftu - își plăti, cumu s-d̦îțe - ca preftul, că vid̦u el că și-avu aflată masturlu, ș-li spind̦ură nările nă palmă-nghios, și nu-avu țe s-d̦îcă.
Minciuna - minciună,
Cum ved, își fu bună.
Ma - i minciunos - 
Cari știe s-u-aspună!
MOARA DRACLUI
Eara țe nu ș-eara. S-nu eara, nu se aspunea.
Eara ună oară doi fraț. Unlu eara avut; avut, avut - că nu avea iu s-ľi bagă parad̦ľi; alantu frate eara ftoh, ftoh - că nu avea pîne s-mîcă. Nu agiund̦ea neavearea-ľi, ma îľi deade Dumnid̦ă ș-fumeaľe cîtă s-d̦îț: un jar di fumeaľe.
Ș-tora, s-nu d̦îț că eara vîrnu linăvos, aestu, ftohlu, ți nu vrea s-lucread̦ă, că di cum apirea - pînă ascăpita, di pri lucru nu s-muta, ma nu-ľi agiuta, și - sînătate bună! Amalamă s-acăța, cheatră s-fățea: ahîntu anapuda ľi si duțea.
Tute d̦îlile avea yitrie, ma yinea vîrnă sărbătoare, hevtile lu-acăța! Acși tră Paști: lumea tută, cari cu ńel, cari cu strańe noauă, - mași el, șidea di nă mard̦ine ș-mutrea ca ńel agiun. Ș-cîndu s-minduea, atumțea, să s-ducă acasă, perlu ľi-si muta! Că de, ficiorľi-s ficiori... Cum agiund̦ea acasă, tu ahtare d̦uă, lu angîrlima: „Ți-ńi acumpărași, tată?“ - unlu, „ți-ńi adusiși, tată?“ - alantu, „Ñel nu va ľeai?“ - ș-cîte alte!
Cari s-mindui nîs ți s-mindui, si scoală și, arondu-arondu, ńeard̦e la frate-su și-ľi d̦îțe:
- Si-ńi dai un ńel, că nu mi baz de-aoa!
Frate-su, ți că eara avut - că era stres-stres, cľeaia draclui! El necă s-avdă nu vrea, ți grea Frate-su. Ma cari îľi si duse aridă, ația de-ația - „va-ńi dai un ńel, va-ńi dai un ńel, s-ńi hărsescu ș-io fumeaľea d̦îlile di Paști“...
- Na! - îľi d̦îse aestu - ș-du-te la draț cu nîs!
Neavutlu, cum nu lu-avea subaș di tamam la loc, chică ńelu dianumirea ș-o-adună la draț. Calea-calea, cum s-duțea, na iu-ľi taľe calea un carcand̦al di drac, și-ľi d̦îțe:
- Iu oară bună, șute?
- La draț! - nacă știi cîtră iu ľea pîne?
- Cum s-nu știu? Nu hiu di șuțľi ș-io? Nu-ńi aspuńi, țe pîn aclo?
- Mi duc s-l-aduc ńelu aestu dhoară tră Paști! - d̦îse neavutlu.
E, bagă-ți-u tine cu mintea, tora, haraua șutlui - cîndu avd̦î aestă!
- Oaspe, ľi-fațe nîs, știi țiva?
- Nu știu!
- S-ță aspun mine, macă nu știi.
- S-ńi-aspuńi!
- Tine hii singurul om țe ț-adusiși aminte di noi. De-ațea, va să-ț fac nă buneață: aclo iu va ti duț, Zarzavuli va ti-ntreabă ți vrei s-ță da. Va s-ță da yroși, lire, asimcad̦, yeamand̦î, ma tine s-d̦îț că nu li vrei!
- Cum acși? cu ľirtare, ma - nu u d̦îc aestă glîrime!
- Ma mutrea ți va-ț grescu mine: tine s-cafțî moara di piper di sa-aștirnutlu al Zarzavuli.
- Cum ved, chirut va hii, șute! S-alas eu yroșľi, yeamand̦îľi ș-nu știu țe, tră nă paľiu-moară di piper?
- Zburățti chirturi, că nu știi hunerea moarăľei. Aestă moară nu-i ca tute morile: aestă - ți să-ľi cafțî, tu oară ți-u da, chirute! Ț-vińiră căpărle?
- Macă-i acșițe, aestă-i altă luyurie...
Zburîndalui și imnîndalui, zburîndalui și imnîndalui, agiumsiră la Valea-l Șut. Ľea neavutlu ńelu și-l fațe pișcheșe al Zarzavuli. Aestu lu-ntribă ți va, s-caftă iți si-ľi va hrisusita, că va ľi-u da.
Neavutlu, urnipsit și-nvițat di calea, d̦îse:
- Ñică luyurie voi, frătic, că ved̦, calea ńi-u lungă și cari s-u poartă; va-ț caftu ș-io s-ńi dai moara di piper di sum tine, di sum aștirnut...
Al Zarzavuli ľi-ascăpirară ocľiľi scînteľi-scînteľi, cîndu u avd̦î ș-aestă. Ľi tăxi nîs alte lucri scumpe, flurii cîte s-va, mași moara s-nu-ľi caftă, țiva. Nu fu trop s-ľi-u șuță mintea - nu fu! Neavutlu u ligă tu greaua: „i moara, i nu s-fațe!“
Ță s-facă ș-Zarzavuli? Macă ș-ul deade zborlu, prindea s-lu țînă. U ľea - ș-ľi-u da di cap!
Neavutlu ți aștipta? U lo ș-li cîli ună-și-ună! Ș-cîndu agiumse ma încolo, tu ună livade, cum ca ľi-eara foame, s-aștirnu și gri nă oară, fuviros:
- Mîcări, nu hîbări!
Ș-mîcărle - ația di ația apîrńiră s-urdină, cari di cari ma bună, di ti ciuduseai di-iu es ahînte? Ș-amirălu, țe-i amiră - nu avea mîcată ahtări buneț!
S-fînîti, ș-apoia ș-lo iar calea cîtră casă ghine ș-mușeat.
Aclo iu s-duțea acși, na iu da di un om ți țănea nă veargă tu mînă.
- Bună-ț oara! - unlu.
- Ghine viniși! - alantu.
- Iu oara-ț bună? - întribă neavutlu.
- Nu mi întreabă, gri aestu. Niți singur-ńi nu știu d-iu yin ș-iu mi duc. Imnu ș-io acși, ca vîrnu cîte fără domnu, - iu s-me-aducă ș-iu s-mi scoată calea. Șcurte zboară: nu țî se-află vîră bucată di pîne? Că-ńi gurlead̦ă mațîle di foame!
- Altu țiva, s-hibă zore - îľi fațe murarlu (că și-avea moară tora!) - ma mîcare ș-beare - cîtă s-vrei, cîtă s-poț s-arucutești!
Frașt! - u toarnă nă oară moara, și-ľi greaște:
- Mîcări, mîcări, ș-nu hîbări!
Și, mîcărle - ația de-ația s-urdina.
- Bre!, s-ti mîcă luplu, s-ti mîcă, - am d-iu li scoasiși, ună furtie di mîcări! Ți luyie, - în gepe le-avuși?
- Moara, moara - oaspe!, moara li scoate tute.
- Am cum acși?
Ș-neavutlu ľi-mbăiră, ună cîte ună, cum sta lucurlu.
- Lele di mine, gri oaspile! Io ńi-o-aveam că mași vearga mea easte ți easte!
- Nu-ńi d̦îț, țe-i vearga ta?
- Ți s-hibă? Cîndu voi s-pitrec vîrnu tu lumea alantă, - ună cu vearga, și doľi a preftului îľi da!
- Ți zburăști? nu vrei s-fățem tramba? - d̦îțe neavutlu.
- Am cum s-nu voi?
Da moara, ľea vearga, neavutlu. Ma, ună loare țe-ľi feațe, și-ľi d̦îse:
- Cruea-ľi, veargă, ună aiștui, cari ti vindu!
Vearga nu aștiptă d̦îcă a doaua oară, ma-ľi șuță ună și: Gîh! - nu d̦îse alantu! Atumțea neavutlu ș-lo ș-moara, și trapse calea.
Agiumse acasă. S-ved̦ tora mușuteț tu casa lui, si stai s-mutrești și s-nu ti saturi! Strańe noauă, curate, tră nîs și tră fumeaľe-li, cum niți amirălu nu-avea nări s-bagă! Apoia - mîcări, cîte nu poate s-le-aspună amlu cu grailu, că d̦îțeai: tu casa aiștui s-feațe Hristolu - ahîntă aveare ș-ahîntă ghineață-ľi căd̦u în casă!
Lumea lu ștea tră tiflupendar, și, cîndu-l vid̦ură la bisearică în grailu-mare, ancľigat mași tu hrisăhi - ș-el ș-fumeaľea-ľi, armasiră cu gura căscată! Aoa nu vai hibă lucru curat, minduiră nîși. Aestu va s-aibă cîlcată vîr avut. Ma pale nu lă yinea s-pistipsească si se-află pri lume om ahîntu avut! Ți s-hibă, ți s-hibă? - s-ciudusea lumea.
Si-l videai frate-su - avutlu, cu tută averea-ľi, cum părea pri ningă ftohlu di altoară, ca vîrnu cățălic cu coada adunată - cîndu veade ursa; ș-ficiorľi aiștui - ca țiva ficiori di ghiftu pri ningă hiľi di celniț avd̦îț.
Di zbor-zbor avde ș-amirălu, și pitreațe si-li grească, tra se-aspună d-iu o-află, di la cari u fură avearea!
- Cari va s-mi veadă, fațe neavutlu, s-cupăsească nîs acasă la mine.
Ahît aștipta amirălu, și cîndu se-aprease nă oară, foc scutea prit nări:
- Tora - fațe cîtră oastea-ľi - si-ńiluaduțeț, yiu i mortu, că giuvape nu-ńi daț altă soie!
Ț-aflași - s-lu-aduț! Ună cît s-apruche oastea amirălui și vap!, cu vearga, cîte ună - și țî-ľi arucutea-m-pade, di mușca loclu.
Vid̦u amirălu ți vid̦u, că nu-i șicaie aoa lăi frătic, și că aestu va-ľi astingă oastea tută, „ai! - d̦îse - si-l ľeau cu bunlu, că ved, cu arăulu nu u scot în cap cu nîs“. Ș-acși, vru - nu vru, si sculă di s-duse la neavutlu di-altoară, și s-feațe el cama ńic, și si-mbunară, s-nu pată amirălu ma laiu. Duse ș-neavutlu apoia la amiră, și-și le-acățară ghine aloaturle, di eara fără ticlife - 
Ș-aclo
Ñi-aeram ș-io,
Și-ncălicai pri un cal aroș,
Și v-aspuș nă minciună di auș!
LIVENDUL ȘI STAMULA
Eara țe nu ș-eara.
Tu eta ațea, bîna unoară, noauă furi avd̦îț tu patruli chioșe a lumiľei, di lăețli țe-avea faptă și di casile țe avea-ncľisă. Băgară ahîntă frică, di nu cutid̦a s-easă vîrnu nafoară; căľiurle tute si-ncľisiră și - ca vai di cari îl pind̦ea mira ațea laia a lui s-easă di hoară nafoară, că nu apuca s-facă doauă drîșcľei, ș-cădea tu mîna lor.
Fură azi nîși, fură mîne, dispoaľe azi, dispoaľe mîne, adunară-adunară parad̦, mală! Nîși îľi țînea yroșľi tu nă casă adrată tu nă pădure greauă, iu mași furľi pitrundea și cîte vîrnu gione.
Țe și-u băgară furľi? - s-calcă casa unui mărat di om, mortu di nîscîte d̦île, tra s-ľi arapă feata și s-o-aducă tu munte.
După țe întunică ghine, intrară în hoară cu vățle, anvîrligară casa featiľei, și pre-ascumta, aștipta s-easă și s-u ľea cu nîși.
Aștiptară cît aștiptară, nă oară, doauă, trei ori, țiva! - feata nu ș-o-avea s-easă. Nîși atumțea s-îndrid̦ea s-fugă, ma - na, că avdu nă vreavă nuntru, în casă. Tră puțînă oară iși feata, și dișcľise ușa tra să s-ducă la murmintlu a tată-sui, ți eara îngrupat ningă gărdina di dinintea casiľei.
Eara ńead̦ă-noapte, și ațeľi din casă nu aduchiră țiva, că ș-eara atumțea tu protlu somnu.
Aiștei feată îľi d̦îșea pri numă Stamulă.
Tu-apirită, si scoală mă-sa ali Stamule, si scoală frate-su, așteaptă să si soală și Stamula, s-ľea-ngustarea, - Stamula nu-are să si scoală!
Prota oară nu ș-u băgară ahîntu cu mintea, că ți d̦îțea nîși, poate că-ľi coațe vîrnu somnu. Ma cari tricu - di s-feațe d̦uă ghine, acățară să s-ciurtuească și dusiră s-veadă țe-i somnul aestu di nîsă. Cîndu intrară aclo, cîndu trag dod̦ele - ți s-veadă? Aștirnutlu gol-gulișan și Stamula nu-are!
Aduchiră că va u loară furľi. Ți s-facă tora?
Iu să s-ducă, iu s-u caftă? Livendul, fratile a ľei, eara gione, nu-ľi se aspărea ocľiul di furi, ma cîtră iu s-acață - nu și știa. Băgară oamińi s-alagă, tăxiră parad̦, mași s-da cărare a lucurlui și s-aducă vîră știre, cît ńică s-hibă.
Tricură acșițe multe d̦île. Cîndu u loară Stamula tu munte, în cale - cari ști cu feațe, ľi se acăță, ningă un arîu, nelu, di un lemnu, și aclo armase ascălnat.
Nă d̦uă, cum duse s-la, mă-sa, în vale, aclo iu duse s-adună țiva surțeale tră căldare, - na, iu află nelu a hiľe-sai! Lu-aspune acasă al Livendu, și aestu aduchi că furľi loară calea di cîtră la „Sîmtu“. Ți fațe nîs? Ľea nelu, lu anvîrteaște tu nă bucată di cămeașe-ľi, îl leagă ghine și d̦îțe: „Nu va s-lu disfac aestu peatic, pînă nu va-ńi ved sor-mea și pînă țe nîsă nu va s-veadă loclu țe țîne oasile a tată-ńui; și niți nu va s-u lau cămeașa aestă, pînă nu va yină sor-mea s-ńi-u la.“
Apoia ș-țimse coarda, își lo tufechea di-anumirea, își lo ș-un soț cu nîs, încălicară ficiorľi doi caľi azburători, țe mîca niorľi - și se-alipidară, s-află și s-ascapă dit mîna a furilor ayri, mușata Stamulă.
Imnară, imnară, călcară păduri, munțî, spiľe, ma - di torlu a furilor nu deadiră.
Ună seară, curmaț-arupțî și căpăiț, agiumsiră tu nă pădure întunicoasă, ligară caľi di un arbure și intrară s-u calcă ș-pădurea aestă, că mași aoa l-avea armasă loc nicălcat.
Livendul, fratile a featiľei, cu soțu-su intrară nuntru s-veadă ți vai hibă. Ți nu se-afla aclo? Soie-di-soie di prici, di zulăchi - că d̦îțeai: aoa aeste văsilia lor! Deadiră și di ună casă veacľe, cari-ști di cîte ete! Alăgară, mutriră pritu tuț udad̦ľi - ni cipit di om nu s-avd̦a. Eara casă apăryisită. Alogară, alăgară tu pădure, trei ańi di d̦île, și - di torlu a furilor nu deadiră.
Trîș tu sone, cari viniră di  deadiră tu nă pădure greauă și-ntunicoasă, țî si părea că noapte-i totna. Aoa nîși avd̦a boț, didinde ma - lume nu videa, că nu lă putea ocľiľi s-lă străbată. Șed ș-ascultă. S-alinară pi un pom, naima analtu ți eara aclo, ș-mutriră, ș-iar ascultară, s-bagă oară d-iu yinea boțle. Ș-ți s-veadă? Niște furi - lăi ca țiva cărbuńi, ișea de-aclo, ca dit niori.
Ficiorľi aștiptară cît trapsiră furľi cale, și s-loară apoia pri tu călicea pri iu ișiră aești, și haide-haide, agiumsiră la nă casă di her. Casa aestă eara a noauălor furi țe-acățară Stamula și-u țînea aoa, încľisă. Livendul intra tu casa di her deadun cu soțu-su și acăță s-caftă prit udad̦. Cipit di om nu se-afla! Cari alăgară-alăgară, na - deadiră di nă udaie iu șidea nă feată țe-și chiptina perľi și plînd̦ea un cîntic jiľios: își plînd̦ea mira ațea laia, mărara.
Cît ș-u vid̦u, Livendul ș-u cunuscu di pri boațe că ațea i sor-sa, tră cari nîs nu la acăța somnul! Se-astrad̦e di nă cali ș-u ľea di gușe, s-bașe, plîngu doľi - s-ti curmă ńila:trei ańi ș-ma multu, mărațľi, nu s-vid̦ură, nu ș-avd̦îră grailu!
- Tute ca tute, frate, d̦îse Stamula, ma cum s-fațim, că va s-yină cîńiľi di furi - di va s-ti bea di yiu, deadun cu soțu-tu, cîndu va s-te-află aoa.
- Nu me-aspar, surică - ună sută s-hibă, d̦îse fratile.
Ți adară nîși? Acață loclu pri iu știa că va s-toarnă furľi, și lî u țîn calea - „bam!, bum!“ - cu tufechea, pînă ľi-arucutiră tuț, ca birbețľi tră Stămărie.
După țe-ľi vătămară tuț, si scoală, încarcă avuțamea adunată di ańi di d̦île aclo, di la urfańe, ș-bagă di adară nă casă în triyeauă, iu armînea călitori dit patrule părțî a loclui, s-mîcă, s-bea și s-nu plătească pindară.
Ficiorľi cu feata s-turnară apoia acasă, iu mumile a lor, cîndu ľi vid̦ură, criscură nă palmă di harauă! Apoia, după nîscîte d̦île, s-feațiră aclo trei numțî tu nă d̦uă, - ali Stamule, al Livendu și a soțu-sui.
Giucară tuț, arsăriră, își deadiră șid̦utlu di pade nă stămînă, cît țînu numta. Giucai, arsării ș-io cît putui, și cari mi curmai, mi sculai și - aoa mi-aflai.
Părămith ńi știam, părămith v-aspuș, nu eara acși - ma vrui di v-arîș!
CHEATRA DI SUM LIMBĂ
Eara țe nu eara.
Eara unoară un om oarfăn căpăit. Părințîľi a lui era auși ș-nu putea s-lucread̦ă. Tută apîndoaha lor eara Mitri. Tră lucrare - ficiorli lucra, ma de!, ahîntă ľi-eara tihea: nu-ľi si duțea lucrulu tră năinte, ș-sînătate.
Cari vid̦u ș-nîs șe vid̦u, că-ncot s-pidipdeaște și agunseaște acasă, țe s-mindui? „Ai s-alăxescu calea, ai s-mi min ma înclo, tu xeane iuva, că poate-poate aclo, țe știi țe da Dumnid̦ău!“
Își feațe el cruțea și-și se duse - oară-bună, cu-Ațel de-analt năinte.
Ma, ș-aclo - tu xeane, vîră prucuchie mare nu-adără. Lucră trei ańi, și pri trei ańi în cap - amintă mași trei aspri, tut-tut.
Trei-trei! - ahît d̦îse Dumnid̦ău! Și-ș’i băgă tu pungă și trapse acasă, să-și veadă părințľi auși.
Imnă, imnă cale multă. Cîndu ľi-armase ninga puțîn pînă s-agiungă acasă, vid̦u nîscînțî ficiori țe-avea ligată un cîne și vrea s-lu vatămă. A lui îľi fu ńilă di cîne și lă d̦îse a ficiorilor:
- Cît căftaț s-vă dau și s-nu-l vătămaț cînile?
- Un aspru! - d̦îsiră ficiorľi.
- Na-vă-l! - și scoase punga, lă deade asprul, lo cînile și închisi cîtră casă. Ma, după nătheamă di oară cale, vid̦u alțî ficiori. Aeștî avea ligată ună cătușe, și vrea s-u vatămă,
Îľi fu ńilă di cătușe al Mitre.
- Ai, s-vă dau un aspru și s-nu u vătămaț, lă d̦îse el.
- Dă-nă, griră nîși.
Lă deade ș-a lor un aspru, ș-u lo cătușa.
Tu pungă ľi-avea armasă mași un aspru. Ma, niși cu nîs nu s-duse acasă, că acși ľi-eara inima al Mitre. De-apoia, va s-ță imnă și tihea, iar tihea a omlui - poate acși ľi-eara. Ma-nclo, astăľe alțî ficiori, țe-avea acățață un șarpe, și vrea s-lu vatămă. Mitre, ńilăos ca totîna, lu curmă ńila iară, lu ascumpără și șarpile, ma deade și asprul țe ľi-avea armasă.
Cîndu se-apruche di hoară, tută lumea iși s-lu așteaptă, cum i adetea: „yine Mitre, yine Mitre!“ De, yinea omlu dit xeane dipărtoase: trei ańi, nu șică! Ș-acși - cari lu ľea di mînă, cari di gușe, cari îl bașe... Întunică acasă.
Băgară la Mitre measa; măcară cu țe deade Dumnid̦ă, și-apoia mă-sa îľi d̦îse:
- E! Scoate tora, hiľiu, s-videm țe n-adusiși dit lăile di xeane.
- Aduțeț tisăd̦le, d̦îse nîs.
Ľi le-adusiră, și Mitre acăță di scoate prota cînile, apoia cătușa, ș-pînă ma dinăpoi scoate și șarpile - di pri iu ľi-avea îndisată (cum di nu psusiră, adunaț stog aclo!)
- Ia, țe-aduș! d̦îse nîs - și lă îmbăiră ună cîte ună, tute cîte pățî!
Cîndu avd̦îră, și cîndu vid̦ură părințîľi tute aeste di anvîrligalui, s-feațiră ca di fărmac.
Nîși, mîrațľi, lu-aștipta s-yină amintat, cu lucre multe, și Mitre - țe s-lă-aducă? Un cîne, nă cătușe, ș-un șarpe! Mare lucru!
Tricură multe d̦île de-atumțea. Mitre șidea tora acasă. Țe s-caftă și țe s-adară și tu pondile di xeane? Nu ved̦, cari se-avea dusă, avea faptă nă guvă-ntru-apă!!
Cînile, cătușa și șarpișe băna la Mitre și trițea ca fraț. Ghine, ma a șarpelui îľi vine dorlu să-și veadă părințîľi. Nu-ľi avea vid̦ută di multu. Îľi d̦îse al Mitre tra s-lu ducă la nîși, și s-nu-ľi hibă frică dip - că va s-veadă mulțî șerchi, că eľi nu va-ľi facă vîrnu arău. Ma, îľi dimîndă - un lucru mași s-nu agîrșească: si-ľi caftă a tată-sui, amirălu priste șerchi, țe are trei capite, „cheatra di sum limbă“. Aestă cheatră, ma s-u băgai în gură, sum limbă, - iți s-căftai, s-fățea tu oară, tu ațea minută!
Mitre li bagă ghine tu cornu aeste tute, își ľea șarpile și trad̦e calea cu nîs.
Imnară cît imnară, ș-agiumsiră acasă la șarpe. Aclo, țe s-veadă? Di tute părțîle - șerchi ș-nîpîrtiț șuira, arsărea di ti lua Ceașlu di frică! Ma al Mitre nu-ľi se-aspăre ocľiul: știa nîs că nu pate țiva.
Părințîľi, cîtu-l vid̦ură puiľilu-a lor, nu știa țe s-cama facă di harauă, că nîși lu-avea tricută di multu tu frînd̦a aților țe nu s-toarnă di tru lumea alantă.
Îľi d̦îsiră al Mitre s-caftă țe-ľi doare inima, că ahtare buneață ți lă adră el, nu s-discumpără lișor, cu ună cu doauă. Îľi d̦îsiră s-caftă groși cu sațľi ș-cu furtiile, luyurii de-ațeale scumpile, că va-ľi da cu un zbor.
Ghine ma Mitre știa țe s-caftă! Mitre nu eara chirut! Ninga de-acasă lu-avea învițată șarpile.
- Voi, gri el - cheatra di sum limbă!
Niți nu lî se duțea mintea a șerchilor, că Mitre va lă caftă cheatra. Ca s-șuțîră, ca se-anvîrtiră, că lă yinea greu, - cum s-u da, ma, vrură-nu vrură, s-nu și calcă zborlu dat, u loară ș-ľi-u deadiră.
U chică Mitre în sin, lă alasă sînătate a șerchilor - și-aoa feațe, cîtră casă! Nă-intrată în casă, u bagă cheatra sum limbă și d̦îțe:
- Casa mea să s-facă, tu minuta aestă, nă pălate cama mare ca amirălui!
Niscos zborlu ghine din gură, și - țe s-ță veadă ocľiľi? Tu loclu-a căsicăľei al Mitre, cu citiea nă boie di om, se-anălța nă pălate - di-ț loa ocľiľi cîndu u mutreai. Tută hoara armase cu gura căscată, cîndu u vid̦u. Tuț mutrea ca niște chiruț, s-ciudisea ș-d̦îțea:
- Cum, aestu om, acși - di nă oară, lu-adără ahtare lucru?
Veade amirălu, ș-nîs - acși! Își frica ocľiľi și nu-ľi yinea s-pistipsească. Ș-u-avea că ocľiľi lu-arîd. Ț-ul acľeamă Mitre ș-lu întreabă:
- Cum adrași tine, di feațiși ahtare pălate?
- Grii un grai și s-feațe, d̦îse Mitre.
- Cum acșițe?
- Ia acși.
- Macă poț tine ahîntu lișor s-faț un ahtare lucru, pînă mîne s-ńi adari nă cale aștirnută mași cu asime, di la pălatea mea pînă la a ta. S-puteari s-u faț aestă, va-ț dau giumitat’ di amirăriľe și hiľe-mea înveastă.
- Lucru țe s-fațe, gri Mitre.
Duse acasă, băgă cheatra sum limbă, și - ună grită: „Să-s facă nă cale aștirnută cu asime, di la amirălu pînă la mine“ - și s-feațe!
Cîndu vid̦u ș-aestă amirălu, nu avu țe s-facă: îľi deade hiľe-sa înveastă, ș-giumitate di amirăriľe, cum lă fu zborlu.
Feațiră nă numtă dumnească, și, na-ț-lu Mitre - d̦inire de-amiră! Cari eara ca nîs, tora? - s-frînd̦ea, s-frînd̦ea, ca unu țe nu se-aștipta la ahtare yaglară. Ma, de!, că ponda-ľi di tihe lu avina și nu-ľi dădea bană: nu trițea ghine cu înveasta. Aestă ș-avea arcată vrearea pri un arap, și mintea tut aclo îľi imna. Cum di cum, mutrea să ascapă di Mitre, și să s-ducă la araplu. Hiľe di Evă, țe vrei!
Nă d̦uă, țe-ľi tîcăni a ľei!: „Aestu - d-iu li scoate tute aeste? Năs va s-aibă vîră luyurie, i va-ľi va-ľi agiută vîrnu, că dit caplu a lui, nu ńi-u va mintea s-li adară ahtări lucri!“
Stătu ș-lu întribă:
- Nu ńi-aspuńi, bărbate, cum acși - di faț ițe țî tîcîneaște, ițe îți treațe prit minte? Di-iu u-ai tine ahîntă puteare?
Mitre nu vru iuva-și-iuva s-ľi-aspună. Ma nîsă, di oara ațea, nu-ľi dădea bană ș-tut ma-l mîca: „I va ńi-aspuńi, i nu s-fațe!“ Ca om, s-arîse Mitre, ș-ľi-aspuse. Deapoia, cari s-nu ti mistiryipsești cu muleare, cu cari? - cu viținamea? Iu s-minduia el, că ți-ľi crueaște muľearea!
Nă noapte, cîndu Mitre eara tu somnul dintîńi, si scoală cățaua, ș-pre-anarga-narga, ľi-u fură al Mitre cheatra di sum limbă. U bagă apoia nîsă în gură și d̦îțe:
- Tu minuta aestă s-me-aflu la araplu, dinaparte de amare!
D̦îca ș-fapta: s-află îm brațîle araplui, cațaua.
Si scoală Mitre tahina, caftă muľeare, nu-are muľeare; caftă cheatră, cheatră nu-i! Îľi yinea foc, să s-da di pade, s-plăscînească tră glărimea țe feațe. Cîndu mutreaște divarliga, chiru ș-pălatea ș-tute bunile alante! Că muľearea, ună trițeare dinaparte de-amare - și d̦îse să se astingă pălatea-ľi, și se-aștearse di pri loc!
Măratlu di Mitre, cu tufechea s-lu-agudeai, - sînd̦e nu cura di nîs, ahîntu învirinat și-nfîrmîcatu-nciumirat eara. Țe s-facă?, țe s-adară? Aduchi nîs că muľeari-sa se-arcă dinaparte de-amare, ma cum s-u treacă? Lișor-lișor nu s-trițea amarea cu ună cu doauă.
Tu oara ațea intră tu udaie cînile, ș-dupu el ș-cătușa. Eľi acață di lu întreabă ca di diparte, țe pățî di sta acși minduit, canda îľi mîcară agurlu puiľi?
Mitre lî le spune tute, cum îľi furară cheatra din sum limba.
- Nu te-aspare și nu ti învirină!m îľi d̦îsiră nîși; va nî duțem noi, s-ľi-u furăm cheatra araplui.
Fug cînile cu cătușa, imnă, trec anarea și agiungu la casa araplui. Avea-ntunicată ghine di cu tot. Cînile șid̦u la poartă și cătușa si-nhipse, ca nă cătușe, în casă. cum avigľea nîsa, na-îľi ease năinte un șoaric. Hap! - s-hiu-museaște pri nîs, ș-lu-acăță!
- Nu mi mîcă, gri măratlu di șoaric, că va-ț fac ș-mine vîră buneață!
- Ghine, d̦îse cătușa, va te-alas, ma, noaptea aestă s-ti duț s-furi cheatră di sum limba muľeariľei cu cari doarme araplu.
Șoariclu s-giură că va s-ascultă și că va s-țînă di zbor, mași s-nu-l mîcă. El s-duse prota di-și muľe coada tu untulemnu, ș-apoia ș-u muľe tu ună pipiliță cu piper aroș. Ți fațe ma-nclo? Pri-agalea-galea, de-a-bușala-de-a-bușala, s-trad̦e pînă ninga muľeare, și cîndu aestă s-află tu somnul dintîńi, ľi-u-nhid̦e coada tu nare. Muľearea strănută, ș-tu stărnutarea ți feațe, ľi-ansări cheatra trîș înclo. Aestă vrea și șoariclu: u apucă cu gurița-ľi și - fuga la cătușă. Cătușa u bagă în gură și - fud̦, alaga-alaga, la cîne!
U-adunară coada cînile cu cătușa, și, imnă-imnă, apiriră pri bud̦a de-amare.
- Tora, d̦îse cînile, ai - încalică pri mine și țîne-u cheatra ghine-n gură, s-nu-ț cadă tu amare, că ciupuliclu ti mîcă!
Cît agiumsiră ca tu mesea de-amare, și ți-ľi vińe a cînilui? S-toarnă cîtră cătușe și-ľi fațe:
- Aspune-u, s-u ved ș-io, ți soie di cheatră easte ațea?
- Bre!, cum s-u-aspun, că va nă cadă tu amare?
Ț-aflași cîne s-aduchească! Aestu u ligă tu greaua:
- I ńi-u-aspuńi, i te-arunc tu-amare!
Cum lo cătușa s-u-aspună, ș-na - iu-ț cade cheatra tu amare. Am tora, ți s-facă? Cum si s-ducă acasă fără cheatră?
Cătușa, cama drac tră ahtări lucre, - cum iși dincoa de amare, iu apa nu eara ahîntu adîncoasă, cum fațe, cum adară și anciupă amirălu a peștilor.
- Aman!, îľi d̦îțe aestu, nu mi mîcă, ascapă-mi, căva-ț fac ș-io vîrnu bun; io him amirălu a peștilor.
Dimîndă s-ńi aducă cheatra di sum limbă, și acși si ascachi.
Se-adună peștiľi un di un, s-mutrescu, nu u-are vîrnu. S-misură, nacă lipseaște vîrnu, - ved că lipsea un țiroń ńicuzan-ńicuzot. Cîndu-ľi grescu ș-aiștui la ma marle, și lu întreabă tră cheatră, - tră semnu!: cheatra - nîs ș-u-avea! Ș-u ľea cătușa, și-ľi da cale a pescului amiră întru-apă.
Fuga-fuga agiumsiră la domnu-su a lor, țe eara lînd̦it ș-trăd̦ea di moarte, di marea cîrtire a cheatrăľei. Cîndu vid̦u, di largu, cum alăga cînile cu cătușa, aduchi di nă oară nîs că i lucru bun. Și, cum ș-u vid̦u cheatra diznou sum limbă, di-nă-cale s-feațe sînătos!
Ună-și-ună, își anălță pălățle - cu bunile ș-cu mușutețle tute, și - tră foclu a-nveastiľei di prota, si însură cu altă, cama bună și cama mușeată, hiľe de-amiră ș-ea, și bînă pînă cîndu muri.
Părămith șteam,
Părămith aspuș, - 
mi turnai ș-io de aclo și v-aduș cîte nă păreacľe di păpuță, ma eara aroșe, și cum tricui pri la casa al Toșe, sîlghiră cîńiľi și-ńi le mîcară, că ș-u-avură că suntu hicate...
LAMÑEA CU NOAUĂ CAPITE
Eara țe nu-și eara.
Ună oară ș-ună etă eara doauă muľeri. Ș-amișdoaule amintară tu nă oară cîte un ficior.
Doľi ficiori aești, cari criscură totna deadun, ș-loară ahîntă vreare, că bana ș-dădea un tr-alantu.
Cîndu lă vińi oara s-ľea xeanile, chinsiră deadun.
Imnă, imnă eľi, agiumsiră tu un loc iu să-mpărța căľiurle. Aclo șid̦ură di s-minduia, și ți cale s-ľea - nu ștea. Tu ațel loc aflară prici soi di soie, di cîte sunt pri loc: ľundari luchi, urși, vulchi ș-alte.
Ș-u băgară să si-mpartă aclo și s-împartă și pricile.
Ca niște fraț, nu s-încăciară tu-mpărțîre. Unlu lo pricile mascuri, alantu - theaminle.
Cîndu să si-mpartă, ș-alăxiră nealile și s-ligară: anda nelu a unui va sînd̦inead̦ă, s-hibă semnu că aestu treațe prit mare chindhin, ș-alantu prinde si-și u da alagă, s-ľiagiută. 
Ș-acși ș-trapsiră calea: un - aua, alantu - cîtră aclo.
Ațel cu pricile mascuri, pi numă Dona, calea iu s-duțea, astăľe nă hiľe di amiră, mușată - arău! Ea, laia, plînd̦ea, plînd̦ea, că ti curma ńila.
Dona - ma u vid̦u, îl curmară lăcrińile. S-apruche di nîsă ș-u-ntribă:
- Țe-ńi ai, feată mușeată, țe-ńi ti doare di verși lăcrińile ca pruna?
- Țe s-nu plîngu și s-nu mi buisescu, d̦îse feata. Na, tră nîscîndă oară va yină ponda di lamńe-cu-noauă-capite s-mi-astingă!
Ș-atumțea ľi-aspuse feata di adetea loclui, - că lumea trad̦e tră apă, că pînă s-nu da cathe d̦uă cîte un suflit di om, lamńea nu le sîrgľeaște apile, ș-că astănd̦î îľi căd̦u șcurtița a ľei.
- E!, feațe Dona. Tră ahîntu crechi? S-nu-ț hibă dip frică; pînă cîndu bîned̦ io, bag-u strîmbă!
Cum eara nîs curmat di cale, își băgă caplu puțîn pri d̦înuncľiul a featiľei, s-lu caftă. Aclo iu-l cafta, agîrși - s-ľea un acľiu di somn. Nu apucă s-agîrșească ghine-ghine, că ea-u și lamńea, deade cap. Cît u vid̦u hiľea de-amiră, u-mbăirară lăcrińile cîtră înghios.
Cum îľi chică nă lacrimă pri față al Dona, gionile s-diștiptă dinăoară, taman cîndu și lamńea se-avea aprucheată di nîși și si hărisea că va s-mîcă doi în loc di un, ca alante d̦île.
Lă fațe ficiorlu un semnu, ayrińilor, - și cari se-aurńiră pri nîsă, făși-făși u scoasiră. Cari cu un armu se-aleapse, cari cu un cioľiu, cari cu țe putu s-arapă.
Băgară atunțea s-gurlead̦ă apile, văľiurile, arîurile, că d̦îțeai: țe-i aestă? Că maninte, lamńea sîrgľea mași cîte un d̦ead̦it.
Dona trad̦e cuțutlu dit șileahi și-ľi taľe noaule limbi ali lamńe, dit noaule capite, li-mbairă tu un hir di mătase, și-și li chică di gușe.
Lumea tută s-ńira și s-ciudise - țe s-hibă ș-aestă, și vîrnu nu cutid̦a să s-ducă s-veadă.
Araplu - țe-avea dusă hiľea al amiră la lamńe, și șidea ascumtu, cît vid̦u că lamńea i moartă, nu cheare chiro, ma s-duțe și-ľi plîmtă cuțutlu pri dinăpoi al Dona, ș-lu-alasă mortu. Apoia bagă feata s-giură că nu va-l spună, dini nu - îľi taľie caplu. Giură feata, di zore!
Amirălu, cîndu află că araplu ľi-ascăpă feata și vătămă lamńea, mași harauă eara! Țe s-ľi da, țe bun s-ľi facă, - ai s-ľi-u da-nveastă. Ațea vrea ș-araplu! După nă siptămînă eara s-facă numta.
Laile price al Dona plînd̦ea d̦uă ș-noapte ningă domnu-su și nu s-bătea di ningă nîs.
Aclo iu plînd̦ea nîse, na - dipune un puiľiu cîntat, ș-bagă s-bată:
- Macă vreț s-anyead̦ă, acățaț un puiľiu mușeat, ca mine tăľeaț-lu și sticuraț-ľi sînd̦ile tu ureacľe. Acși bătea puiľiu.
Vulpea lu asculta cu gura căscată dipriună, și, cu cît puiľilu cînta, cu ahîntu ș-nîsă se-apruchea și-ľi d̦îțea:
- Cum d̦îsiși, hiľiu, că nu-avdu di aușatic? Că-ńi hiu muľeare moașe. Cama-aproapea, cama-aproapea - îľi grea vulpea, - că de, hiľiu, aușaticlu îńi lo urecľile.
Puiľilu, tut ma s-dispunea di pri alumache, pînă cîndu vulpea, cu drăcuriile a ľei, arsare nă oară și lu anciupă:
- Puiľiu mușeat - feațe nîsă - cu luminarea s-ti căftam, ș-nu te-aflam!
Ahît, ș-ľi-arupsiră caplu, ľi stricurară sînd̦ile tu ureacle, al Dona, și ficiorlu înye tu oară.
Al Dona îľi păru că avea durńită, și cît si sculă, d̦îse:
- Țe-avut di mi diștiptat? Țe dulțe somnu ľi-trăd̦eam!
- Țe somnu, lai corbe-curbișane, că îți fu moarte curată! - îľi griră zulăchile, cu ună boațe, și-ľi îmbăirară, ună-di-ună, cum fu vătămat di araplu.
- Bre! - d̦îse nîs - un arap s-mi vatămă? Aștiptaț, țe va-ľi adar!
Cari închisi nîs calea-calea, iși taman tu hoara amirălui.
Eara d̦ua țe s-mărta heľea di amiră cu araplu. Dona, cari intră-n hoară, trapse, la nă moașe -si bea puțînă apă, că avea cripată di seate. De-aoa de-aclo, îľi d̦îse moașa cum ad̦i s-fațe numtă mare, că s-mărită hiľea amirălui cu araplu țe ľi-ascăpă bana.
Dona si scoală, acľimat-neacľimat, ș-trad̦e îndreptu la bisearică, iu vreas-facă încrunarea.
Cît lo preftul s-bagă vluitolu, s-ľi-ncrună: „Staț! - gri nîs. Aestu nu-i omlu țe-ľi ascăpă bana!“
Feata de-amiră cîtu-l vid̦u, acață s-u gîdîlică tu inimă.
Cum fu, cum nu fu, - lu scoasiră la amirălu. Aoa, vińi ș-araplu, să-și caftă tińiea, că taha lu arușină fără dreptate Dona.
După țe zbură araplu țe zbură, ascultară s-veadă țe va grească ș-Dona.
Araplu, - agîrșii s-u d̦îc - avea tăľeată noaule capite ali lamńe, ș-le-avea adusă tră mărtirie.
Atumțea Dona lă d̦îse:
- Nu vă întreb, - se-află capite fără limbe iuva?
- Nu! - gri amirălu.
- Macă, nu! - ia mutrițľi capitle di lamńe: au eale limbi?
Bagă di mutrescu capitle, - le-află tute fără limbi!
Acață araplu si s-apără, că nîs lă li tăľe, ma nu știe țe li feațe, că ună, că altă... Țiva! Zboarăle a lui nu-acață loc, că Dona li scoase din sin, limbile, ș-ľi li deade amirălui, s-le veadă.
Cîndu-ľi griră și-a hiľiľei di amiră, s-d̦îcă ș-nîsă țe-i și țe nu-i, aspuse ș-ea alihea, din cap pînă-n coadă.
Lu acață atumțea pri arap, îl leagă di doi caľi ayri, și cîndu lă da unăpriste păltări, armuri-armuri lu scoasiră. Apoia, Dona si-nsură cu feata di amiră și, trîș cîndu șid̦ură pri measă, ninte țe s-acață s-mîcă, scoase un suschir amirălu. Cîndu s-mută measa, amirălu suschiră ninga nă oară.
- Țe ț-u dorlu, mărite amiră, întribă atumțea Dona.
- Țe s-hibă, hiľiu! Mași nă penură am ninga tu inimă: tru pădurea împușcľeată, easte nă cale arauă; di cîte ori ńi-are tricută ascherea pri aclo, nîpoi nu-ńi se-are turnată. S-putearim s-ascap ș-de-aestă, tute bunile vrea s-le-am pri loc.
Țe eara calea ațea? Di cîte ori vrea s-treacă vîrnu suflit di om pri-aclo, apîrńea nă grindină, nă furtună, di d̦îțeai că cheare lumea. Tu ațel loc se-afla nă moașe măyistră, cu căliva a ľei. Cît bagă s-bumbunead̦ă, s-ascapiră și si sfuld̦iră, măyistra îľi acľeamă tricătoriľi să se-acumtină tu căliva-ľi și s-adastă, taha, pînă s-treacă furtuna. Ună vinită oamińiľi tu călivă, trăd̦ea nă oară cu metura și-ľi mărmurisea di-mproști.
Dona, s-nu-ľi aspargă chefea a socru-sui, ș-anană zulăchile, și - ai să s-ducă ș-nîs, și țe s-pată, s-pată!
Neagiumță ghine, și: na! - acață nă bumbunid̦are ș-nă furtună, di s-cutrimbura tut loclu. Na-u și îmbogra di moașe, cu boațea ľei îndîcînită, iu lu acľeamă tu călivă - pînă s-treacă furtuna.
Ună vińită a lui aclo cu zulăchile, și - cîndu trad̦e moașa nă oară cu metura, îľi mărmurisi!
Atumțea, nelu a frati-sui, că fraț s-fîțea isape aești doi ficiori, și sînd̦ină ună-și-ună. Aduchi nîs că nu-i lucru curat și că frati-su prinde si se-află tu mare angusă. Si scoală si s-ducă s-lu-ascapă.
Calea-calea, di om-om, îľi deade di urmă și agiumse tu hoara amirălui. Amirălu, cîndu-l vid̦u-n codru cu zulăchile, ľi si păru că i d̦inir-su vinit. Mași cîndu băgă oară că nu suntu zulăchi-mascuri, aduchi cari easte și-ľi spuse țe cură.
Aestă vrea și soțlu al Dona, și u-angană cîtră aclo cățaua.
Cît agiumse ș-nîs aclo, acață iar s-da grindińi ș-furtună turbată. Moașa-măyistră ahiurhi s-lu acľeamă tu călivă, s-adastă pînă s-treacă furtuna. Ghine ma nîs, mălăyar, îľi d̦îțe:
- Aradă, maie, ș-nu ț-u mîcă inima, că va yin!
Ș-acși, el nu duse pînă nu tricu furtuna ș-grindina. Ghine ma, metura a li moașe avea puteare mași cît țînea grindina ș-furtuna. Ună țe trițea furtuna, doi parad̦ nu-ľi fățea amaea ș-metura ľei. Iar furtuna nu țînea ma multu di trei sîhăț putes.
Sîrgľeaște, tu sone, gionile, cu zulăchile, și u-acață măyistra di iacă, și-ľi fațe:
- Frate-ńiu, cățauă, că altă soie ti dińic cumăț-cumăț!
Mayistra, cari u vid̦u streasă, lu înviță s-ľea cupa di pri puľiță cu apă discîntată di treile mire, s-lu pruscuchească, și va s-înyead̦ă troară. Gionile, cu apa aestă îľi înyie tuț cîț îľi pimse mira lor ațea laia aoa.
Arseră apoia un cireap di noauă ori, și cari u-nhipsiră nuntru, scrum se-adră moașa.
Ș-acși s-turnară nîpoi, la amirălu, iu si-nsură ș-alantu ficior, ș-apoia dipuse amirplu di pri scamnu și intrară nîși, și își împărțîră amirăriľea, ș-adusiră ș-părințîľi acloți, ș-bînead̦ă ș-ad̦i, s-nu muriră.
Ahîte ș-tute!
PIRGACLU A ÑEU
Eara nă oară un ficior, mușeat ca soarle, analtu ca chiparișlu și gione ca ľiundarlu. Era taman tru ańi. Nă d̦uă, cum trițea pri ningă nă pădure, astăľe nă moașe. Moașa, ma-l vid̦u ahît livendu, își d̦îse tu minte: „Aestu-i tră mine“.
- Gione, gione, d̦îse moașa, stăi s-ță fac nă hare.
Gionile stătu și moașa-ľi d̦îse:
- Na, pirgaclu a ńeu, dipune-te tru guva aiștui arbore și va s-eși tru ună sală. Tru sală suntu trei udăi; tru una easte un cîne cu ocľiul ca di scafă; tine va-ľi grești - „pirgaclu a ńeu“ - și apoia va s-lu dipuńi dipri sinduche și va s-ľeai prad̦ cîți va s-poți.
Di-pri-apoia va s-treț tru udaia alantă; și aclo va s-dai di un cîne cu ocľiľi mari cît cheatra di moară; și aistui va-ľi d̦îț „pirgaclu a ńeu“, va-l ľeai dipri sinduche, va s-u disfaț sinduchea ș-va s-ľeai prad̦ cîți vrei.
Ma di-pri-apoia, va s-treț tru udaia alantă și va s-afl un cîne mare, cum nu ț-au vid̦ută ocľiľi. Va-ľi faț ș-aiștui ca ș-alîntor cîńi și va s-ti-ncarț cu cîți prad̦ vrei; tru prad̦ va s-afli un mînar; s-lu ľeai s-ńi-l aduț, di-si nu - te-alas nuntru!
Gionile aleptu, ți nu și știa di frică - nu cheare oara, ma dipune, ligat di bărnu, și agiund̦e tru sală. După cum lu-nviță moașa, intră tu udaie, dizńirdă cînile cu „pirgaclu a ńeu“, îl dipuse di pe ayișteare, și lo, cîți prad̦ putu, di bîcăre.
Tricu tru oda alantă. Tut ași: „Pirgaclu a ńeu, pirgaclu a ńeu“, îl lo cu bunlu pi cînile cu ocľiľi mări căt cheatra di moară, îl dipuse di pi ayișteare și-și umplu sinile du prad̦ di asime.
Apoia intră la cînile mare. Cu „pirgaclu a ńeu“ îl dipuse și pe-aistu și lo cîți parad̦ di amalamă putu s-poartă. Încľise udaia mușeat, și cîndu s-iasă, ș-aduse aminte că agîrși mînarlu! Mină bărnul, tra s-iasă nafoară, și cîndu agiundue pi bud̦a di gură, lu întreabă moașa:
- Am mînarlu lu-adusiși?
- Nu, maie, că agărșii! Nu-ńi si duse mintea, ca ńi-era, șcreta, la prad̦.
- Macă-i ași, d̦îse moașa, na!, pînă s-nu aduț mînarlu (va era țiva cu-aist mînar ți-l vrea moașa ahăt!) - nu ved̦ luńina!
Și-l sălghi bărnul înghios.
Nu tricu multu-puțîn și na-l aleptul, iși cu mînarlu.
Ghine ma, cîndu si-l da ali moașe, ľi se-arcă multu si-ľi spună tră ți-l va.
El că - „va-ńi spuni“, ea „nu-ț spun“, s-năiri gionile pi moașa, trad̦e apala și-ľi ľea caplu. După ți feațe mușuteața aistă, nu era trăt lume aclo; si scoală și s-duțe tru alt loc. Aoa, cu oaspiț, cu mușeate, tră puțîn chiro - îľi feațe toți prad̦ľi ghine! Nu-ľi armase niți pindară tru pungă.
Cum stătea nă d̦uă-nvirinat, că nu-ľi si bagă țiva-n gură, ți-ľi vine - s-adară nă țigară. Aclo iu scoase mînarlu s-ascapiră, cît ascăpiră - și na-ț-ul iu yine cînile cu ocľiul ca scafa, tr-un adiľeatic.
- Ți dimînd̦î, doamne?
- Ți dimîndu? - greaște aleptul, cari-și frica ocľiľi: prad̦, prad̦ dimîndu, - că tră năși ńi-alghescu ocľiľi!
Niscos grailu ghine - și na-l, cînile, s-aleapidă, ș-pînă s-d̦îț „ună“, îți yine cu un sac di cîrîndăńi.
După ți-ľi bitisi și-ľi mîcă toți prad̦ľi aiști, iară ascapiră di dao ori și - na-ț-ul iu-ți yine cînile cu ocľiľi mări cît cheatra di moară.
- Ți dimînd̦î, doamne? - îľi fațe ș-aistu.
- Prad̦, prad̦ dimîndu!
Și, tut ași pînă s-ță freț ocľiľi, iľi vine cu un sac di alghi.
Ghine ma, aleptu ľi-aspărd̦ea curundu prad̦ľi, di-ți părea cu mînata că-ľi măca. Îľi tuchi ș-alghiľi tri nîscînte d̦île. Iară la mînar ș-află ascăparea. Trac! nă oară, trac! pîn tu trei, naț-ul și Baľiuca, ațel nai-ma lăhtăroslu cîne.
- Dimîndă, doamne!
Pînă s-ascuchi, na-ț-ul cu saclu di flurii, iu ț-ul aduțea Baľiuca.
Ți s-mindui atumțea gionile? Prad̦ am cîtu-s d̦îți, tora. Țiva nu-ńi lipseaște, di partea aistă. Ți-ńi lipseaște, - nă muľeare!
Cu prad̦ mulți, ș-muľeare se-află, ș-bună, ș-mușeată.
Tru loclu ațel băna un amiră. El avea nă feată mușeată, cum cu grailu nu se-aspune. Di frică s-nu-ľi pată țiva feata, s-nu o află arăulu, u țînea-ncľisă tru dosprăd̦ați di cľei. Ficiorlu, ma, cît avd̦ă di feata aistă, ș-arcă vrearea pri năsă și și-u băgă, i că u ľea, i că aľiumtrea nu s-fașe!
Cum s-facă ș-cum s-îndreagă? Hai la mînar iară! Ascapiră pi cheatră și ľi-aduțe pi șamintreiľi cîńi, di nă cale. Apoia lă dimîndă s-ľi aducă troară hiľea amirălui, că aľiumtrea nu s-fațe.
Na-ľi cîńiľi iu s-himusiră la pălate, di s-trundui dit patrule chioșe pălatea! Strigă amirălu, bagă ascherea să se-alumtă. Ț-aflași - cu cari s-te-acați! cľei, uși, acățară cîtră naparte, și, tru un minut, na-u mușeata amirălui îm-brațile aleptului gione!
A doua-d̦, ľi-u pitricu amirălui năpoi, și-ľi dimîndă s-ľi-u da cu bunlu muľearea, că ma s-nu, - bunlu nu va s-ľi-află.
E! Nu u dă - căra!
Ș-ași feațiră numtă amirărească, și amirălu cînd vid̦u cît prucupsit easte d̦inir-su, dipuse di pri scamnu și băgă s-dumńească d̦inir-su, și el nu s-mintea tru amirăreștile, ma își bea ciubuchea cu arihate.
Ahîte ș-toate, ș-la toți sînătate.
MUĽEAREA CU TREI FICIORI ȘI EMBURLU
Era nă oară, țe nu ș-era, cari s-nu era - nu se-aspunea.
Era nă oară nă mărată muľeare oarfînă, țe-avea trei ficiori. Ahît oarfănă era, că nu-avea cu țe s-ľi hrănească ficiorľi.
Nă d̦uă, un embur tricu pre-aclo și strigă:
- Cari are ficior tră calfă?
Muľearea fucăroańe iși la poartă și-ľi gri:
- A, vre om, tine cafțî ficiori?
- Io!
- Si-ț dau ficiorlu a meu, îl l-eai?
- Că-țe s-nu-l ľeau!
Și-l deade ficiorlu ațel marle, și-și lo groșľi, muľearea.
Emburlu, ma-l lo, vru s-lu-alină pri muntile cu yiamand̦î.
Pri aestu munte, vîrnu nu putea să se-alină. Cum s-facă și cum s-adară emburlu, s-lu-alină ficiorlu? Acață di-l coase tu nă cheale, ș-lu-aruncă tu cuprii. Aoa s-adunară corghiľi și orńiľi, ș-trad̦e un, trad̦e-alantu, îl mutară pri muntile cu yi            zî. Ficiorlu, după țe arupsiră corghiľi chealea, iși dit ea și s-bagă s-adună yiamand̦î. Atumțea îľi gri emburlu:
- Ficior-ficor, aruncă-ńi yiamand̦î!
Și ficiorlu umplu un sac mare-mare, și-ľi lu arucuti.
- Tora, cîńiľi s-tragă di tine, more ficior marat, îľi feațe emburlu. Stăi ația pînă s-mori di foame!
Își lo saclu emburlu - și-ș mutri lucurlu.
Adoaua-d̦î, emburlu iară alîga prit hoară și striga:
- Cari are ficior tră calfă? - Cari are ficior tră calfă?
Tot muľearea ațea oarfîna iase nîpoi și-ľi d̦îțe că nîsa are.
Emburlu îľi lo ș-ficiorlu al doilea și-ľi feațe c-a protlui. Și diznou s-băgă pre-alăgare, și cît agiumse tu hoara ali muľeare oarfănă, aestă iși ninga nă oară și-ľi deade ș-ńiclu ficior țe avea, cu inima ca frîmtă - că s-dispartă di nîs, ma țe d̦îțea ea: di-iu s-moară la mine di foame, ma ghine să s-mină ma-nclo, s-dișcľidă. Acși și-l deade.
Emburlu feațe tut acși ș-cu aestu ńiclu, cum feațe cu ma mărľi, mași că ńicăzlu - cum agiume pri muntile cu yiamand̦î, el tu loc di yiamand̦î ľi-arucă chețră a iștui. Ș-ľi-arucă, ľi-arucă - pînă țe-l vîtămă!
Apoia, alăgă ficiorlu tut muntile și tu ună mard̦ine își află ș-frațľi morțî-mbrață. Căra îľi plîmse, îľi plîmse și s-dipiră pri nîși, cîndu își aduțea aminte aralile țe trapsiră nîși deadun, - ș-aștearse ocľiľi și-nchisi, iu s-lu scoată calea. Agiumse taman tu nă mușeată livade. Tu livadea ațea se-afla ună fîntînă limpidă ca lacrima, și un arbur stufos, aumbors s-tindea pristi ea. Tu fîntînă se-ascălda trei d̦îne, ș-amiștreile - s-lă ľeai caplu și s-fud̦ ș-altă nu!
Ficiorlu, ună videare țe lă feațe și vrea și-cheară mintea, di mușuteața lor. Ș-u băgă - cum s-facă ș-cum s-adară, dit mînă s-nu-ľi ascapă. Pre-agalea-galea, nîs s-trapse l-abușalea pînă la eale și lă ciupli cîmeșli. D̦înile nu-ľi băgară oara, ma cîndu vrură s-o-adună de-aclo, - caftă cîmeși aoa, caftă aclo, nivid̦ute s-feațiră!
- Pînă mîne s-le căftaț, lă greaște nîs, ș-nu va le-aflaț! Cîmeșle le-am io: anyiaț-ńi frațľi maninte, și s-videm di vă li dau.
D̦înile, gioacă preftul di bileaie; nu lucurlu aestu s-lă căfta ș-vrea-l facă, ma și-n foc s-lă d̦ățea, și-n foc vrea s-arunca. Acși, pînă s-ță freț ocľiľi, ľi-anyiară frațľi a ńiclui. Cu tută aestă, - aflași ficior s-bad̦ di cale s-lă da cîmeșle a măratilor di d̦îne!
- Va yiniț cu noi! - lă d̦îse nîs, și vrură-nu vrură, d̦înile dusiră cu eľi, cum s-duc mînarľi... Parad̦ loară cîtu s-d̦îț, yiamand̦î di noauăd̦ăț-și noauă di soie. Muma a lor, cîndu deade di-ľi vid̦u încărcaț di groși, harau-ľi în casă!
Tute ca tute, ma nurările a ľei - hiľile-a steauľei. Căra s-u veadă la bisearică nîsă cu ahtări nurori, iu să s-cămărusească ș-iu tută lumea si-și cheară mintea pri nîse! Casa nu u încăpea di harauă și tut își fățea cruțea și d̦îțea:
- Dum-ľiartă oară iu s-află crîștinlu ațel di-ľi lo ficiorľi di ningă mine, di s-minară ș-dișcľisiră cum nu me-aștiptam!
- Mamo, mamo, alasă urărle, îľi feațe ńiclu, că mași crîștin nu era ațel, ș-mași tră bun nu nă vrea! - ma-nveață că noi le-aveam nincrunate featile, și bagă di-ndread̦e tră numtă!
Cîndu băgară s-facă numta - di gioi pînă gioi - cari nu acľimară și di țe nu-avură? Tuț cama mărľi, cu vîsiľelu în cohe, hîrios că-l țînu Dumnid̦ău si-ľi veadă ocľiľi ahtare numtă și ahtări feate. Tute mușutețle a loclui nu lipsiră: di bunile tute deade Dumnid̦ău cu doaule mîńi!
Giucară și să scuturară - cari nu vru! După țe tuț trapsiră corlu, „S-gioacă și-nveastile, s-gioacă și-nveastile!“ - gri văsiľelu. Ghine ma-nveastile nu vrea s-gioacă, taha nu ș-au tricută cîmeșle.
- Țe mare lucru, gri vîsiľelu, „băgaț-vă-le tora!“
Ñiclu, cum lu-avea adrată caplu, li lo ș-lă deade cîmeșle, ca un chirut! Cît li băgară d̦înile, ș-acățară s-gioacă și să s-frîngă, trîș cîndu lumea s-ciudusea ma multu și s-frînd̦ea cari s-mească ghifțîľi cu flurie cama mare, - azbuirară nă oară cît putură ș-fud̦iră, fud̦iră - di ninga fug!
Acși feciorľi ș-armasiră ca Sulta cu ucnălu, di partea-nveastilor. Avură ca părad̦, di putură să si-nsoară diznou cu feate de amirad̦.
La numta lor fui ș-io, daule ori - di giucai, giucai pînă mi frîmșu di gioc! Tora - las’ s-d̦îcă ș-altu pînă s-mi discurmu io.
CUCOTUL
Eara țe nu ș-eara:
Eara unoară nă moașe c-un auș.
Moașa cu aușlu avea ună găľină ș-un cucot.
Căra lă intră-ngrăńea-n casă ș-nu trîțea ghine, - ș-băgară să si-mparță. Si-mpărțără, dicara.
Casa ș-cătîndia tută lă eara găľina ș-cucotlu.
Moașa lo găľina ș-aușlu lo cucotlu.
Cum păștea cucotlu-n cuprăie ș-arîma, scălsindalui, scălsindalui, ș-află nă flurie. U ľea cu dintana și ai! - s-o-aducă aușului. Calea-calea iu s-duțea, na, ľi-iase hiľilu a vîsiľelui și ľi-astaľe calea. Aestu, ma-l vid̦u cu fluria-n gură, țe d̦îse? „Va s-o-aibă furată di la noi, că altu cari vrea ľi-u da!“ Ahît, ș-ľi-u ľea. Ľi-u lo, ma ș-acăță draclu cu cucotlu, că aestu nu se alăsă acșiți. Iși-n cuprie și acăță s-huhutească:
- Cîcă, cîcă! - hiľilu a vîsiľelui îńi lo fluria!
- Ba, yumar mare, d̦îse vîsiľelu, - nu ľi-u arșine țe greaște? Noi vrea-ľi lom fluria lui?
Tu minută dimîndă vîsiľelu: „S-lu acățaț și s-lu arucaț tu flurii, s-mîcă, s-mîcă - pînă să si satură și s-creapă, tra s-veadă că a noauă nu nă i di flurie.“
Căra lu-arcară, di mîcă-mîcă flurii, di nu avea iu s-li ma bagă, cîndu vińiră s-veadă s-easte că le-arcă petalile, nidișcľisă ușa ghine, cucotlu se-astrapse nafoară di ușe. Trad̦e-ndreptu la aușlu și-i d̦îțe:
- Auș, auș, spind̦ură-mi di grendă, aștearne nă vilend̦ă di sirmă, ľea nă veargă de-amalamă și - dă-ńi, dă-ńi, pînă s-d̦îc: „Agiund̦e!“
Feațe aușlu acși, ș-cîndu ľi-u intră, - dă-ľi, dă-ľi, pînă d̦îse cucotlu: „Agiund̦e!“ Țe si-ľi veadă ocľiľi? Flurii - fratile a meu, flurii ș-flurii! Aușlu - ni casa nu lu-ncăpea di harauă.
D̦ua alantă, cucotlu iasi pali pri cuprie ș-acață s-huhutească:
- Cîcă, cîcă! - hiľilu a vîsiľelui îńi lo fluria!
Cîndu avd̦îră di la vîsiľelu, s-năiri vîsiľelu ș-d̦îse nîpoi:
- Da, yumar mare, nu ľi-arșine țe greaște. Aeri, d̦ua tută tu flurii, ș-nu si satură, ma iși s-huhutească, s-avdă lumea tută, tra s-nu avem iu s-nă scutem caplu?
Aestă d̦îse vîsiľelu, și dimîndă s-lu bagă tu irghilii, s-lu vatîmă iapile și s-lu-astingă cu cluțățle. Ma ț-aflaș cucot s-ță bad̦ mintea cu nîs! Cum s-vid̦u-ntră iape, își apîrńi s-huhutească:
- Cîcă, cîcă! - yinu lupe, yinu vulpe s-mîcaț iapile al vîsiľe!
Și „cîcă-cîcă“, „cîcă-cîcă“, na-l luplu, na-u vulpea, țe nu-aștipta d̦îcă di două ori, - l-u intrară a iapilor, și glîc!, glîc!, ună după alantă, ni cicior di nîse nu-alăsară!
O-adună cucotlu nîpoi cîtră la palatea vîșiľelui. N-cale ľi-iase arîulu, și-ľi țîne calea:
- Arîu, arîu, îľi d̦îțe cucotlu, fa-ńi cale s-trec, că mi-așteaptă acasă.
- Am cum!, d̦îțe arîulu! Ñi-u zorea că te-așteaptă tine?
- Arîu, arîu, fa-ńi cale, că ciupulic vearde va ti mîcă!
Di zbor-zbor, se-anciupară, și - dă!, arîulu s-ľi-u poată, dă!, cucotlu, - tu sone căd̦ arîulu. Atumțea, s-bagă cucotlu și-l soarbe tut, di nu-alasă chicută de-arîu. Și, pînă s-ță freț ocľiľi, na-ț-lu cucotlu iar pri cuprie!
Băgă nîpoi:
- Cîcă, cîîîcă! - hiľilu a vîsiľelui ńi lo fluria!
- Ba!, yumar mare! gri vîsiľelu, - nu-ț fură dure cîte-ńi ma fîțeși, ș-ișiși pali s-me-angiuri! Acățaț-lu, d̦îse nîs, și s-lu ardeț tu cireap!
Băgară di arsiră un cireap di noauă ori și-l arucară nuntru, s-lu-ardă di yiu. Ț-aflaș cucot s-ard̦î! Aestu, dinăoară și zvoame trei-patru ori și - țe s-ță veadă ocľiľi? Cireap, pălate s-nicară, di nu armase cheatră priste cheatră împroastă.
Căra armase cucotlu singur cu aușlu, se-aștirnu pri bană.
Nă d̦uă, țe-ľi yine aușlui? - s-misură fluriile. Ghine ma, căra nu avea cu țe, si-mprumută găleata di la moașa. Găleata, tu fundu eara aumtă cu cătrane, ș-cîndu aușlu ľi-u turnă, se-avea alichită di fundu-ľi nă flurie.
- A! - auș, auș, flurii misurași?, d̦îse moașa.
- De!, d̦îse aușlu, aveam tu minte s-nu aspun, ma cară știi, d̦îc ș-io: flurii.
- Am nu-ńi d̦îț, d-iu le-aflași?
- D-iu s-le-aflu? Cucotlu s-ńi bănead̦ă, că el ńi le-aduse.
- Am cum feațiși, di țî le-aduse?
- Cum s-fac, d̦îse aușlu, - îľi ded nă bătiche bună și-l pitricui s-arîmă-n cuprie. Tu turnată, bag di lu spind̦ur di grendă și, căra ľi-u intrai cu vearga de-amalamă, - dă-ľi, dă-ľi, ńi-umplu casa.
Moașa vru s-facă ș-ea, cum feațe aușlu: ľi-deade pi schinare a găľinăľi ș-u pitricu-n cuprie, și tu turnată - cît îľi trapse alte-ndoauă ș-mîrata di gîľină ș-deade suflitlu.
Cară armase moașa singură, fără aveare, îľi pricăd̦u aușlui s-o-apreadună în casă, mași tră nă mîșcătură di pîne, s-nu moară di foame.
Aușlu-l curmă ńila di mușica lui, și ai - ș-o-apreadună la nîs, că deade Dumnid̦ău, ș-are moașa d-iu s-mîcă și s-învească.
Ahîte ș-tute.
HIĽILU DE-AMIRĂ ȚE MOARE Ș-ANYIADZĂ A DOARA
Era nă oară, țe nu ș-era.
Era nă oară un amiră. Amirălu și-avea ș-amirăroańe.
Aestă amirăroańe, di cîte ori îľi deade Dumnid̦ău fumeaľe, mași feate amintă. Tora, amirăroańea era greauă diznou ș-a amirălui îľi vińe oara să s-ducă tu polim. Cîndu s-dispărțî di a lui-ľi, de-acasă, ľi-alăsă zbor a mă-sai și-ľi dimîndă:
- Mumă, s-easte că muľearea-mea va s-amintă ficior, să-ńi pitreț carte; s-amintare feată - s-nu-ńi pitreț carte dip, că ńi-u arău s-avdu.
O-aduse oara, și-și feațe Dumnid̦ău ńilă, și-ľi deade ficior a amirăroańiľei. Muma amirălui, nă palmă criscu di harauă, cîndu vid̦u ș-un mascur tu-ahînte feate. Lo-aștipta cu gura căscată tuț, ca cireașa țea coapta. Îľi d̦îse ea a nor-sai:
- Hiľe, scumpul a nostru amiră îńi dimîndă tu fugă, si-ľi pitrec carte, s-easte că va s-amințî ficior, și - s-easte că amință feată, s-nu-ľi ľeau sihăriche.
Amirăroańea si-nvirină, avd̦îndalui aestă:
- Ba! d̦îse nîsă, - canda mine vream s-fac tut feate? Macă amintam feate, easte că Dumnid̦ău ńi li pitrițea. Cum s-fațe, că amirălu u-arucă tută furtia pri mine?
Acșițe, amirăroańea s-năiri și nu vru s-ľi ľea sihăriche amirălui, că feațe ficior.
Ficiorlu criscu d̦uă di d̦uă, analtu ș-mușeat, și acăță să s-ducă la școală. Cîndu yinea Crăciun, cîndu yinea Paște, tuț ficiorľi ș-tuț soțľi acăța s-aspună țe l-acumpărară părințîľi, tătîńiľi, mași nîs măratlu tățea și șidea apreadunat și nu-avea țe s-d̦îcă, că și-u-avea că nu-are tată. Nă d̦uă, pirindu sărbătoare, cari avd̦î cum ficiorľi grea țe l-acumpărară tătîńiľi, îľi vińe multu greu a lui și fud̦i di la școală și duse acasă la mă-sa. Apoia acăță s-u-ntreabă mă-sa:
Mumă-sa, prota nu vru s-ľi-aspună, că ľi-era s-nu-l cărtească, ma tu mard̦ine îľi d̦îse:
- De, hiľiu, ș-ține ai tată, ma ia-și-ia cum sta lucrulu: tată-tu duse tu polim și me-alăsă sarțină taman la tine. Țe-ľi vińe, s-dimîndă și s-alăsă zbor, tra s-ľi pitrițem hăbare și s-ľi lom sihăriche, mași cari s-amintam ficior. Io îńi mi năirii pri nîs, că lucrulu al Dumnid̦ă lu arca pri schinarea mea și nu vrui si-ľi pitrec carte. Nîs, cari aștiptă țe-aștiptă, bitisi polimlu și își lo ocľiľi nîpoi în sus tu xeane, ș-de-atumțea nu s-turnă. Îl plîngu ș-io, și dor ń-e s-dau ocľi ningă nă oară cu nîs, ma nu-i cearee.
Ficiorlu nu era de-ațeľi țe lă-i frică și de-aumbră-lă, i de-ațeľi ficiori țe-așteaptă în gură, ca țiva puiľi orghi. El era gione, țe disică năinte, și cîndu ș-u bîga cu mintea s-adară un lucru, pînă nu-l fățea - nu se-alăsa.
Cîndu avd̦î dit gura mă-sai cum sta lucrulu, iși nafoară s-află un soț, tra să s-ducă s-alagă, si-și află tată-su. Află un soț tu ańľi a lui și-l lo. Mă-sa, cum sunt mumăńle durute, nu vru s-lu-alasă, - că xeana-i greauă, că lumea-i arauă, că s-nu cheară, că s-nu ľi-u toarnă mintea țiva feate, și-ar-mîne tu xeane, - ș-cum s-facă nîsă fără ficior... D̦îse duruta mumă cîte nu cama putu, ma mintea a lui nu-ľi si șuță; u ligă că „va mi duc“, și di ducă mînă nu trapse.
Ți s-facă ș-oarfăna di mumă, lu-alăsă dupu vrearea lui.
- Du-te, scumpe, ma țîńi s-ti duț, ma yinu s-ță leg un semnu di mînă, la brațlu-ndreptu, tra s-ti cunoască tată-tu.
Închisiră doľi soț - ș-ľi-u deadiră cîtră lume. Cara imnară, inmară, ľi-aprease seatea. N-cale aflară un puț, apăryisit tu un cîmpu ermu, iu nu s-videa cipit di om. Mași nîși doľi. Tora cari s-intră nuntru să scoată apă, că cuvă nu-avea la puț. „Intră tine“ unlu, „intră tine“ alantu, trapsiră șcurtița și-ľi căd̦u a hiľilui de amiră s-intră. Aestu intră și, cara nu-avea cu țe s-bea, scoase căciula ș-u umplu cu apă. Ficiorlu oarfăn, ma șiret, îľi căftă s-bea nîs maninte. Îľi feațe chefea hiľilu de-amiră. Ghine ma, aest cătărgar, după țe biu, sălghi căpachea priste gura di puț și lu-alăsă aclo.
A hiľilui de-amiră îľi părea că oarfănlu se-agioacă cu nîs, că fațe șacăi tr-arîdeare și tut îľi grea:
- Dure ți-u cu gioclu, ma dișcľide, că vai întunicăm aoațe și nu vai avem iu s-nă culcăm.
- Nu-ț dișcľid, gri oarfănlu, pînă nu va-ńi dai semnul țe-l porțî la brațlu îndreptu și ți lu-ai di la mă-ta.
Vid̦u tora hiľilu de-amiră că si-ngroașe șicălu și că aoațe nu-i gioc. Țe s-facă? Gioacă preftul di bileai.
- Dișcľide s-ies, greaște nîs, că ț-ul dau și semnul!
Lu scoase și-ľi lu deade prit ună cărpitură.
- Tut nu-ț dișcľid, d̦îțe oarfănlu, pînă țe nu va ti giuri și apringiuri, că tine, di oara estă, va hii oarfănlu ș-io va-ńi hiu hiľilu de amiră.
Giură și sprigiură hiľilu de-amiră și d̦îțe:
- Mi giur și mi sprigiur - tine s-hii hiľilu de-amiră ș-io soțul a tău, s-mor și s-anyed̦ ș-apoia s-aspun a tată-ńui.
Oarfănlu era cîne, ficior di prit căľiuri, vai d̦îț, nă soie di cupilciu.
Cara feațe giuratlu aestu greu ca muntile țe-angreacă, mută căpachea și iși hiľilu de-amiră, galbin ca turta di țeară: le-avea umplută măratlu, o-avea aspăreată huzmetea, - cît gione și-era de-aľiumtrea.
E, ficiorľi a meľi, ș-giuneața - ca s-o-aspună omlu, ș-va loclu.
După ațea, o-adunară iară și di om-om, întreabă un, întreabă alantu, loară di hăbare iu ľea pîne amirălu. Îľi pitricură hăbare s-easă, s-ľi-așteaptă, că ľi-aduc știri bune dit loclu a lui.
Amirălu iși cu harauă, ma nu și ștea cari easte hiľilu a lui. Hiľilu de-amiră, cum s-avea giurată, d̦ise că oarfănlu easte ficiorlu a lui, și nîs aeste soțu-su. Atumțea, tată cu hiľiu mincinos s-bășară, si-mbrățitară și trapsiră tu pălate.
Apiri d̦ua alantă. Oarfănlu s-curdusi mare-gros tu pălate, cu cicior pri d̦înucľiu ș-mutrea cîtră tu grădină. Veade aclo lălud̦ - ńile - s-ță si ľea mintea. Ľi si urixi nă trandaflă și-ľi d̦îse a soțu-sui - hiľilu de amiră - s-ľi-arupă și s-li-aducă ună.
- Nu, d̦îse amirălu, aclo nu poate s-intră vîrnu, că easte un șarpe-mare, cu doauă capite, țe-aveagľe. Șarpile aestu mași mine mi cunoaște, domnu-su a grădinăľei, și grădinarlu țe-adară ș-adapă grădina. Ma, si s-ducă grădinarlu.
Îľi d̦îsiră a hiľilui de-amiră si-ľi dimîndă a grădinarlui s-arupă nă trăndaflă. Aestu întribă di grădinar, și cara nu-l află tu oara ațea, intră singur tu grădină. Niți nu și ștea nîs că se-află aclo șarpe-mare, cu doauă capite. Ghine ma, șarpile aestu era apicășońiu. Ma-l vid̦u, îl cunoscu că-i hiľiu de-miră, nu-l cîrti dip și-ľi d̦îse:
- Hiľiu-aleptu, dișcľide gura...
Ficiorlu dișcľise gura și șarpile cu doauă capite lu-ascuche în gură, ș-aestu s-află cu tute limbile di priste loc învițate. Nviță cum zburăscu ciońili, alîndurle, puiľi și prăvd̦île tute di si loc. Adună apoia-ndoauă trandafle și-ľi le-aduse a oarfănlui. Aestu mutrea di pri pălthire la hiľilu de-amiră și s-aștipta s-lu veadă măcat di șarpile cu două capite, și multu s-ńiră, cîndu-l vid̦u ascăpat.
Oarfănlu - ficiorľi a meľi -, cara s-vid̦u tu bune ș-tu mușuteț, ľi si păru că di totna easte acșițe. Mași ună sărache-l măca: cum s-ascapă di hiľilu de-amiră, cum si-l facă si-și mîcă aestu caplu, cu vîrnu trop, că - schinu într-ocľi ľi stătea! Îl mîca, lailu-și, că s-nu iasă tu pade alihia nă d̦uă. Și di țe se-aspărea, pîn tu coadă nu-ascăpă.
Ună d̦uă, amirălu cu oarfănlu mîca pri measă. Hiľilu de-amiră șidea-mprostu și l-aduțea mîcări, lă turna să s-la și fățea huzmete. Tu oara țea, na iu yin doauă alînduri și țițir-vițir, țițir-vițir, si-ncăcea tră nă cumătră di hrisafe, ună căfta s-u ľea nîsă și alantă nu vrea s-ľi-u da. Ficiorlu de-amiră, ună că aduchea di limba lor, băgă s-arîdă că si încace tr-ahît lucru. Oarfănlu ș-o-avu că arîde di nîs și-ľi d̦îse amirălui:
- Nu ved̦, tate, cum ș-arîde chirutlu di noi?
Amirălu s-năiri, cum un paľiu ficior si-și arîdă di amirălu și di hiľi-su și dimîndă s-lo-aspargă. Ficiorlu de-amiră, cari u vid̦u luyuria streasă, aspuse tră țe arîde:
- More, nu mi loaț pri gușe, că io nu-arîd di voi, ma arîd de alîndurle aeste țe si-ncace tră nă cumătă di hrisafe, arăpută di la hiľea al amiră-Gione dit loclu iu feată puiľi.
- Macă-i acșițe, gri oarfănlu, s-ti duț s-u-aduț feata al Gione dit loclu iu afeată puiľi, tra s-u l-eau înveastă.
Oarfănlu pistipsea, cu-aestă, s-lu cheardă, că nu-ľi era a lui tră-nsurare ahît.
Hiľilu de-amiră avd̦îndalui aestă, minte-n cap nu-avea! Cum s-facă, ș-cum s-adară? Si duțe la șarpile cu doauă-capite și-ľi d̦îțe țe pate, și-ľi caftă mintea.
- Nu te-aspare dip, îľi d̦îse șarpile cu doauă capite, că io hiu cu tine și ițe vai yină, va u trăd̦em deadun. Du-te și d̦î-ľi amirălui s-ță facă doauă părecľi di strańe, încľigate tu hrisăhi și un trastu tut împlin cu flurii, tra s-putem s-u arîdem hiľea amirălui.
Ficiorlu li căftă lucrile aeste, amirălui, și amirălu ľi li deade. Închisi ficiorlu cu șarpile cu doauă capite și pînă s-ță freț ocľiľi, aprease un per șarpile, acľimă un cal azburător, ancălicară, și la pălatea amirălui Gione se-aflară! Hiľilu-aleptu de amiră, cum apiri d̦ua, s-adră tu hrisăhi și duse-n fața pălatiľei. Strańile ațeale, cara cădea mund̦île a soarlui, luțea di-ț loa ocľiľi. Feata-l vid̦u di la pălate și s-ciudusi, cari s-hibă?
Acșițe nă d̦uă, acșițe doauă, pînă tu a treia. Si scoală tu a treia d̦uă, și si duțe s-u caftă feata.
- Amiră-Gione, d̦îse nîs, cu ľirtare s-hibă, io vińu s-ńi dai feata-ț înveastă. Și, după zbor, după purtare, avea ficiorlu-aleptu aumbră di hiľiu di domnu mare, di hiľiu de-amiră.
Îľi d̦îse amirălu:
- Ficiorlu a mel, bun hii, mușeat hii, poate și avdît hii, ma io feata nu u dau pînă nu vai afli apă-yie.
Tu chirolu ațel, ved̦, se-afla ș-apă yie. Ficiorlu cîftă nă d̦uă tră minduire, ș-apoia s-ľi da giuvape.
- Minduia-ti și doauă, d̦îse amirălu, că d̦îlile nu intră tu sac.
Hiľilu de-amiră deade-alaga la șarpile cu doauă capite, s-ľi caftă mintea. Aestu ľi-d̦îse că mași ma-marle a puiľilor poate să-ľi facă lucurlu aestu.
Fuga hiľilu de-amiră la ma-marle a puiľilor, și cum ľi ștea limba, se-achicăsi ayońea. Acľimă amirălu a puiľilor tuț puiľi di pri loc ș-ľi-ntribă cari ști iu cură apa-yie. Un cîte un tricură tuț, și vîrnu nu și ștea. Cara s-misurară tuț puiľi, s-află că unu lipseaște.
- Griș-ľi, d̦îse ma-marle a puiľilor, grîț-ľi s-yină ș-nîs, poate că are hăbare.
- More țe-l vrei, că-i șcľiop, și cu ună peană, d̦îse un puiľiu, d-iu va știbă nîs?
- Nu cărteaște, d̦îse amirălu a puiľilor, întribarea nu-aspard̦e.
Și, tră semnu! - taman aestu ștea. Ľi spind̦urară un pociu di gușe și, țupăta-țupăta! - duse ș-aduse apă-yie. U lo ficiorlu de amiră și ľi-u aduse amirălui Gione:
- E!, apă yie căftași, apă yie ț-aduș. Altă țe vai cafțî?
- Gione-aleptu, gione-aleptu, așteaptă că ninga avem; nîpoi sunt grealile: am nă hîmbare cu grîn, călămbuchi, meľiu, arov, di tute yipturle; caftu pînă mîne dimineață s-le-aled̦ tute.
Fuga nîpoi hiľilu de-amiră la șarpile cu doauă capite, s-ľi caftă mintea.
- Nu te-aspare, că ș-aestă nu-i lucru greu. Du-ti la Furnigă-ămiră, că mași nîs cu miletea lui poate s-lu-adară aestu lucru.
Alagă hiľiu de-amiră și caftă-caftă, pînă da di furnigame. Taman avea ișită hiľilu-al amiră Furnigă să-s priimnă, s-ľea vimtu. Gione-aleptu bîgă mîna și lu-acăță.
- Nu-l dau yiu, gri nîs, că voi aestu și aestu lucru di la voi!
- Ore, alasă-l hiľiulu al amiră Furnigă, că-i lucru țe s-adară...
Ș-acși s-aurńi furnigamea tu hîmbare, și - cari grînlu cură, cari călămbuchilu, cari meľilu, pîn tu-apirită, grînuț di grînuț, îl curară grămad̦-grămad̦.
- E!, d̦îse gionle-aleptu, ș-aestă u feciu, altă țe vai cafțî?
Amirălu Gione dit loclu iu feată puiľi, aduchi că tute aeste hiľilu de-amiră și fațe cu învețlu a șarpilui-cu-doauă capite. Avea ș-nîs un ahtare stihiu la pălate, și-ľi d̦îse:
- Mași atumțea va ľeai feată di la mine, cîndu șarpile cu doauă capite a tău, va s-alumtă cu-a mel și va ľi-u poată.
Fuga-alagă hiľiu de-amiră la șarpe și-ľi d̦îțe că - lucru slab cură tu mese. „Ea ș-ea țe caftă amirălu-Gione.“ Ma, șarpile a ficiorlui era - di mumă faptu. Nîs îľi d̦îse:
- Nu te-aspare, ma du-te și adu-ńi doauăspraț di mutăfuri și doauăspraț curăi. Bagă-li ună priste alantă și țind̦ińi-le cu curăile.
Feațe ficiorlu cum lu-nviță șarpile-cu-doauă-capite. Apoia-ľi d̦îse nîpoi șarpile a ficiorlui:
- Ascultă ghine! - macă vai ved̦ că-ńi yine căldură, si știi că vai cad, ma si-ńi faț avră; s-videari că-ńi yine avră, bag-u strîmbă, că va-ľi mîc cumata!
Și se-acățară, ore fratile a mel, doľi șerchi, ca doauă lamńi, și foc și piră virsa dit gurile a lor, și cîndu apuca cu gura șarpile a amirălui-Gione, di șarpile a hiľilui de-amiră, scutea cîte nă mutafe; ma cîndu și-nhid̦ea dințľi șarpile a hiľilui de-amiră, făși di carne arupea! Cu tută aestă, și-alantu era cîne di șarpe, țînea cu dințî di her. Și se-alumtară, și se-alumtară - cît i d̦ua di veară mare, dit apirită pîn tu-ascîpitata soarlui.
Atumțea aduchi că yine nă avră di cîtră șarpile a lui. Lucru hărios, că ľi-u putu a șarpilui dușman.
Amirălu-Gione nu-avu țe s-cama d̦îcă și-ľi deade feata!
- Na-u, d̦îse, și s-u-nchirdăsești!
Țe s-vă d̦îc cama-nclo? Al amiră, pri di nă parte îľi vińe greu, că s-dispărța di duruta lui hiľe, ma de-altă parte îľi vińe ghine, că-ľi află omlu ș-uidia. S-aștipta nîs - cari știe cît, și ma chicat dit steale nu vrea s-află. Feațiră numtă mare, și d̦ua alantă trapsiră de-aclo. Feata, tu fud̦eare, nu-agrîși s-ľea ș-puciclu cu apă-yie, să-ľi se-află pri cale tră bun, tră arău.
Cîndu s-arpucheară di hoară, hiľilu-aleptu îľi d̦îse a featiľei țe cură tu mese, și că nîsă i dimîndată tră altu, tră hiľilu di domnu mare; ghine ma, feata - necă s-avdă nu vrea de-altu.
- Cu tine mi-ncrună tată-ńiu, a ta va hiu, altu nu voi s-avdu!
Avd̦î oarfănlu că s-toarnă cu bană și armase ciudusit, țe luyie, omlu aestu, ascapă d-iu nu te-aștepțî!
Agiumsiră la pălate - și-aclo, înveasta nu vrea s-iasă la vîrnu, nu vrea să zburască cu vîrnu, mași cu hiľilu de-amiră țe o-aduse. Ș-era mușeată, lăita, - s-u sorghi tu cupă! Oarfănlu, di oara țe u vid̦u, acăță să-l doară buriclu; nu-l țănea loclu. Vid̦îndalui că feata nu-ľi greaște zbor, s-plîmse la amirălu și-ľi d̦îse:
- Tate, pînă vai bănead̦ă cînile di soț, nveasta tut învirinată vai hibă, că ațel - cari ști țe-ľi d̦îse tută calea și cari ști cum ľi-u șuță mintea.
Tu oară feațe un semnu cu caplu amirălu, și cara sărgľiră giľeațľi, - filii-filii lu scoasiră! Atumțea înveasta iși s-veadă țe s-fațe.
- Ved̦, tate, d̦îse oarfănlu, că ea - di nîs itie nu ișea? Ved̦ tora cum iși?
Era hărios ghiftu-oarfănlu, că ascăpă di hiľilu de-amiră. Nu și știa corbul ș-tihilailu țe-și lu-așteaptă și că - nîpoi suntu fărmațile!
Nveasta iși, ma tut nu zbura. Mași un grai gri: „Adunaț-ľi cărnurle tu un sac și aduțeț-lu s-lu ved ninga nă oară, ș-apoia vai zburăscu.“
Ľi-u feațiră chefea. Ea acăță di li-ndreapse părțîle a truplui, cathe parte tu loc-ľi și turnă dit pucic apă-yie. S-mină nă oară, s-mină doauă ori și tu a treia - na-ți-ul împrostu, yiu, cum mi videțî ș-cum vă vedu! Armasiră tuț cu gura hăscată ș-cu ocľiľi zgîrliț, di semnu țe vid̦ură!
- Greu somnu durńii! gri gionile-aleptu!
- Nu ș-fu somnu, corbe, că-și tu moarte curată! îľi d̦îse nveasta și ľi-aspuse cîte pățî.
Atumțea ľi si dizligă limba di giurat și zburî hiľilu de-amiră:
- Amiră mare, amiră mare! - nveață c-acși ș-acși easte lucurlu. Io hiu hiľilu a tău. Aestu easte un oarfăn, ficior di ghiftu, ali mastorse din hoară, și-l loai soț pri cale. Ma, ea ș-ea țe-ńi giucă el calea.
Și hiľilu di amiră, anarga ș-mușat, li-mbăiră tute, ună cîte ună, - cum intră tu puț, cum lu-ncľise nuntru, cum îľi lo semnul di la mă-sa, cum îl băgă să s-giură și să-s sprigiură că nu vai aspună că i hiľiu de amiră...
- De, tate, d̦îse hiľilu de-amiră, mi giurai s-mor și s-înyed̦, ș-apoia s-aspun. Tora înyeai și nu hiu ligat di giurat, și aspun alihea curată.
Ghiftu-oarfănlu acăță s-treambură și s-adară guvojd̦î cu dințîľi, di frică, chirutlu, cîndu vid̦u ciudiea estă.
Lu-acățară atumțea, îl ligară di patru caľi ayri și, cîndu lă deadiră cîtă ună sti căpuľie, făși-făși lu-arupsiră!
Atumțea amirălu dipuse di pri scamnu, băgă hiľi-su tu loclu a lui și, di harauă mare, pitricu di-și aduse ș-amirăroańea, și - doaule amirăriľi li feațiră ună.
Eram ș-io aclo, și v-acumpărai a voauă cîte un brîn aroș di-mpăzare, ma cum mi turnam pri la Daucaț, sărghiră cîńľi și gap-gap, s-me-arupă! Nu-aveam cu țe s-mi apăr și, mi apărai cu brînlu. Gî - un cîne di brîn, gî! alantu, ńi-l arăpură, taha s-țingă cîțăľi a lor!
Ahîte ș-tute!
ANDRUȘLU ȘI ARAPLU
Era ună oară ș-un chiro un ficior, cu numa Andrei. El, după țe si-nsură, s-duse tu xeane, tra s-acîzînsească. Ma, cum easte ponda di xeană - ad̦i s-amintă, mîne s-amintă, trîțea d̦îlile ună cîte ună, s-fățea siptămîńi, siptămîńile s-fățea meși și meșľi ańi, și an cu an - se-adunară pasprăd̦ăți de-ańi în cap. După pasprăd̦ăți de-ańi vru ș-nîs, corbul, si s-toarnă acasă, tra să-și veadă niveasta-ľi, nivid̦ută nă etă întreagă, și scunchiľi părințî.
Cîndu trapse dit xeane, își feațe cruțea - s-lu-aducă Dumnid̦ă ghine, și intră tu cărave. Haide-haide, agiumse căravea și s-apruche di mard̦inea di hoara lor. Capidanlu di cărave gri s-iasă tuți oamińiľi nafoară, că pînă aoațe plătiră. Ișiră tuți, iși și Andreilu.
Lo calea cîtră acasă-ľi, hărinos că vru Dumnid̦ă di agiumse sînătos si-și veadă părințîľi și înveasta. Na, ună ș-ună, iu ľi-astaľie calea un pondu de-Arap, lai ca tucenile, și-ľi d̦îțe:
- Țe-ńi dai si-ți aspun ună hăirlîtcă?
- Am ți si-ți dau? d̦îse Andreilu.
- Ițe s-ai, ńi-l dai a ńia? d̦îse Araplu.
- E! ț-ul dau, d̦îse Andreilu.
- Cu sînătate, muľearea-ți are ficior! Tine nu știi, că tu fugă, o-alăsași greauă.
Di-nă-oară, Andrei se-alăxi tu față, cum di-l pimse ațel-din-vale, di ș-deade zborlu si-ľi da ficiorlu! Tut imna cîtră acasă, cu caplu spind̦urat și s-minduia cum s-facă, cum s-adară, se-ascapă di Arap? Îľi tîcăni că la nîși, ca oamińi oiari - vai aibă cîńi. „Cîńili va me-ascapă“ - mindui nîs. Apoia-ľi d̦îse Araplui:
Nîs dinăinte, Araplu dinăpoi, agiumsiră tu avlie. Un Baľiuca, cîne vecľiu, picurărescu, cît îl vid̦u, îl cunuscu ș-acăță s-da coada pri ningă nîs. Alanță cîńi s-loară după nîs. Araplu nu cutid̦ă s-intră di poartă nuntru.
Andreilu, cît vid̦u hiľi-su, mare ș-mușeat, gione s-ľi-aspind̦uri spala di gușe, îľi gri a Araplui:
- Yinu, Arape, yinu si ľeai!
- Adu-l aoațe, gri Araplu.
Cît ľi-avd̦îră boațea cîńiľi - ș-cara da di-l bagă năinte pri măratlu de-Arap, că s-vătămă și s-frîmse aest, pînă se-ascapă!
Nu tricu mult de-atumțea și, ună d̦uă îșiră ficiorľi di la școală, cu dascaľi, nafoară - tu vidreață, s-ľea vimtu. Iși și ficiorlu al Andrei, cu numa Andruș. Acșițe ľi-d̦îțea soțľi a lui.
Andrușlu, cum s-agiuca pri ningă amare, vid̦u un peaște mușeat, cum nu-avea vid̦ută putes. Peaștile, tut pri ningă bud̦a de-amare anuta, iu era apa cama puțînă. Andrușlu ș-adună cioarițľi nîpoi în sus, intră tu apă și tut pusputea ș-mutrea s-lu-acață. Ghine ma peaștile era cîne: ația-ți părea că lu-acați, ația ț-ascăpa prit d̦eadite.
Va ľi-u d̦îți, acăță s-murd̦ească și s-crească ația de-ația aumbrile. Dascalu ľi-adună ficiorľi, si s-toarnă în hoară. Cîndu s-închisească, ľi-anumiră și-ľi scoate un cama-nghios. „Cari lipseaște, cari lipseaște?“, „Andrușlu lipseaște“, gri un ficior. „Na-l înclo, iu caftă s-acață pești“.
Ľi-aurlă dascalu, că vai fugă, nîs îľi d̦îțe:
- Ninga puțîn, voi ta s-acaț un peaște.
Ficiorľi fud̦iră și lu-alăsară. Peaștile, ună-și-ună țe vid̦u că fud̦iră ficiorľi, arsări dit apă și s-feațe om. Aestu și-era draclu yiu, carne ș-oase, cum mi ved̦i și cum ti ved, cu coarnile trei pălńi mări ș-cu coada trei coți sălghită. Ficiorlu niți nu-avu chiro s-grească țiva. Fu arăchit di drac și dus tu pălatea lui di mesea di amare. Aestu și-era Araplu țe-ľi iși al Andrei în cale.
Draclu avea un tată ș-ună mamă. Tu pălate avea ș-ună feată de-amiră, arăchită, mușeată ca soarle ș-bună cîtu s-d̦îți.
Ficiorlu fu adus tu udălu iu era și feata de-amiră. Nîs acăță s-plîngă, - pri di nă parte, cum s-facă aclo, - ș-pri di altă parte, îľi păru puțîn ghine, că easte cu nă feată ahîntu mușeată. Lu întribă feata:
- Țe plînd̦i? Nu ved̦i, io feată hiu ș-nu plîngu, ș-tine gione aleptu, ș-verși lăcrińi?
Ficiorlu se-arușină, și-aștearse ocľiľi, ș-gri:
- Scumpă, cum s-nu plîngu? Nu ved̦i tu țe lăeață hiu?
- Lasă, nu-i țiva, că ti-nveți, cum mi-nvițai ș-io.
Tăcu ș-ficiorlu.
Drațľi, tatăl, muma și hiľilu avea sistima ahtare, că fud̦ea cathe seară, cîtu întunica. Acșițe și seara estă. Ma, năinte țe s-fugă, îľi d̦îsiră a ficiorlui:
- Ea, mutrea-ncoa! mîne tahina s-apiră nă ayită cu un arapune de-auă, că - si nu, si știi că nă mîșcătură ti fac! Ti mîc ș-altă nu! - grăi draclu auș.
Cara fud̦iră, măratlu di ficior nîpoi îl loară lăcrińile cîtră înghios. Feata ľi-d̦îse nîpoi:
- Tră țe plînd̦i di ț-aspard̦ ocľiľi?
- Țe s-nu plîngu, mușata loclui, Araplu ńi-d̦îse, ca s-nu aduțearim pînă mîne nă ayită c-un arapune, va s-mi mîcă, măratlu-ńi!
- E! glare! țe-ai ananghe?, ea du-te la pap-aușlu ațel țe lucread̦ă aclo, tu mesea de-amare și strigă-l acșițe: „O! pap!, pap!, îńi d̦îse hiľe-ta - mîne tahina s-apiră ună ayită cu auă, că si nu, va s-u mîcă Araplu!“
Duse măratlu ficior și apărńi tra si strigă, cum lu-nviță feata. Paplu ľi-d̦îse: „Ghine!, du-te, ș-mîne tahina va s-hibă ayita cu tută auă“.
Cîndu s-turnară tu-apirită drațľi, își-aflară ayita cu-arapune de-auă. Li lo muma al Arap ș-li mîcă, țe si-ľi se-acață!
Alantă seară, cîndu vrea s-fugă ațeli treiľi c-un cicior, îľi d̦îsiră a ficiorlui:
- Mîne tahina s-apiră nă pălate ma mare dicît a noastră, că si nu fure - ti mîcăm!
Ficiorlu intră nîpoi tu gailei ș-tu cripare. Ghine ma feata de-amiră ș-era acloțe... Îl pitricu pale la paplu, si-ľi d̦îcă: „Pap, lai pap!, mi pitricu hiľe-ta s-ță d̦îc - se-apiră nă pălate pînă mîne, ma mare cu al Arap, că si nu - si știi că va s-u mîcă Araplu“.
- E, ghine, d̦îse aușlu, du-te tine, ș-mîne tahina va s-hibă.
Cîndu s-turnară ațeľi nîpoi, vid̦ură pălatea și s-ciudisiră.
Ghine ma Araplu vrea s-ľi-află nă ńică acățătură al Andruș, și s-lu mîcă. Acșițe, seara, cîndu vrea s-fugă, îľi d̦îsiră:
- Mîne s-apiră un arîu, tra s-treacă pri amare, că si nu - va s-ti mîcăm.
Feata, cîndu avd̦î dimîndata drațlor, țe mași dit capite di drați putea s-iasă nă greață ahtare, se-aspîre și-ľi d̦îse a ficiorlui:
- Ficior mușeat, ficior aleptu, tră frică easte aestu lucru..., ma știi țe d̦îc io? Aide si fud̦im, s-nă lom ocľiľi de-aoațe și s-nă duțem tu hoara ta!
- S-fud̦im, d̦îse ficiorlu, ma u știi calea tine?
- Nu ț-u criparea, că Dumnid̦ău nu n-alasă s-chirim.
Lo feata cheaptinle, cuneta cu untulemnu și yilia di yilcire și ș-loară perlu de-aclo.
Tu-apirită, asună drațľi la pălate, s-lă dișcľidă, ma nu-are s-yină vîrnu! S-arucă priste stizmă, mutrescu nuntru, udă di udă, - nu-are niți feată, niți ficior.
Loară calea nîpoi și-ľi ved iu alăga. Si strimsiră ș-eľi tu-apală, tra s-ľi-agiungă. Vid̦ură feata cu ficiorlu, că vrea ľi-agiungi și vrea s-bagă mîna pri nîși, loară și arcară cheaptinle și s-feațe un munte mare și arîpos, că schin ningă schim acriștea, îndisaț ca dințîľi di cheaptine.
Nîpoi fud̦ feata cu ficiorlu, nîpoi strind̦i-te draclu, crașt-crușt a schińilor cu gura - ș-feațe cale, tricu muntile și isea pri nîși s-ľi-acață.
Cari u vid̦ură zore, arcară și yilia di yilcire dupu nîși și cara s-feațe un munte archișiros, că vid̦ură ș-pățiră drațľi pînă s-lu-alină.
Feata cu ficiorlu avea loată loc multu, ma tut ľi-agiumse Araplu. Atumțea feata arcă ș-cuneta cu untulemnu. Di nă oară s-feațe nă baltă cu apă-arațe, cît nu ț-u încape mintea.
Feata ș-ficiorlu s-feațiră păpchi și intrară tu apa țea dulțe, tra s-lă cheară torlu.
Agiumsiră drațľi și paplu, tatăl al Arap, acăță s-grească:
Ah! Nu erai tine
Soare ș-luńină,
țe te-aflăm tu-amare.
te hrăneam cu ńare
ș-tora s-nă fud̦ dîn casă?
Feata ș-ficiorlu s-fățea că nu-avdu și striga ca broatiți: „bac! bac! bac! bac! bac! bac!“
Apoia ahurhi ficiorlu al pap, Araplu, s-d̦îcă:
- Ah! nu erai tine, țe te-aflăm tu-amare, te-adrăm tută tu fustăńi noauă ș-tute lucrile țe nî cîftași țî li feațim, ș-tora fud̦iși și n-alăsași!
Feata cu Andrușlu nîpoi:
- Bac-bac-bac-bac! bac-bac!
Tu coadă gri ș-muma-l Arap:
- Nu erai tine, durută, țe te-ascăpăm dit amare, care ti criscum, țî li feațim tute chehle ș-tora fud̦iși di n-alăsași?
- Bac-bac-bac! bac-bac-bac! strigară năpoi feata cu ficiorlu.
Atumțea s-turnă și blăstimă muma draclui și d̦îse:
- Muma-ľi cara va-l bașe, ațel niveasta și ș-agărșească!
Ș-tru oară cîntară cucoțľi și-și frîmsiră zverca drațľi. Ișiră ș-feata cu ficiorlu si s-ducă acasă la Andrușlu. Calea, feata-ľi d̦îse:
- Avd̦își țe d̦îse drăcoańea! Mutrea ghine s-nu te-alași s-ti bașe mă-ta, și, care s-va. si-ľi d̦îți că hii surat.
- Ghine, d̦îse ficiorlu.
Nîs o-alăsă înveasta-ľi tu nă călivă, tu munte, că ľi-era arșine - feată de-amiră, s-o-aducă cu strańe arupte în hoară, că lă se-arupsiră di cît feațiră pri cale.
Duse ficiorlu acasă singur, s-ľi facă nă păreacľe di strańe.
Nîs, cum ș-avea dată zborlu, nu se-alăsă s-lu bașe mă-sa:
- Mamo, nu mi bașe, că-ńi him surat.
Mă-sa, ca mumă, durea să-l bașe, că nu-l avea vid̦ută di multu, ș-tora îľi yinea ca dit lumea alantă! Ghine ma tut nu-l bășe atumțea.
Cîtră ńead̦ă-nopțî, cîndu ficiorlu ľi-cuțea somnu greu, mă-sa duse tra si-l veadă. Cîndu-l vid̦u asudat di apustusit ți era, că imnă măratluși cari-știe cît, lu-aștearse de-asudoare și-l bășe di harauă. Ficiorlu nu-aduchi țiva. Tu-apirită si sculă, si lă și se-aspilă ghine-mușeat și se-alină pri un pat, tra si șadă.
Lu-ntribă mă-sa:
- Hiľiu, spuneai aeri că hii surat, - cîndu va s-o aduț niveasta-ț la părințî?
Andrușlu avea agărșită dip di cap, di cum îl bîșe mă-sa și d̦îse:
- Cari niveastă?
- Ațea de-aeri, țe-ńi d̦îțeai!
- Hii arîsă, mumă, io nu him surat.
Atumțea muma-l băgă di cale și lu-arăvuńisi cu nă feată din hoară, și alantă mărata ș-aștipta tu munte, si s-ducă s-u ľea.
Vińe oara s-facă numta. Cîndu, na! aclo iu să si-ncrună, doi pilisteri, pitricuț de feata alantă, vińiră și șid̦ură unlu pri caplu al gambro ș-alantu pri caplu ali-nveaste. Ațel di pri caplu ali-nveaste acăță s-cîntă și s-d̦îcă:
- Nu erai tine, gione-aleptu, ți te ascîpai dit mîńile al Arap, cu ahîte murafeți țe feciu? Nu erai tine țe-ńi d̦ățeai și țe-ńi giurai că - s-mori, s-cheri, di mine nu va ti disparțî, și tora vrei s-ti-ncruńi cu altă?
Atumțea Andrușlu pimse înclo niveasta-ľi, s-disfeațe di ea și d̦îse:
- Io him surat, io him surat! Fud̦iți, țe vreți - s-mi-ncrunați cu altă?
Apoia duse Andrușlu la înveasta lui di la munte, ș-u aduse acasă și u lo-nveastă.
Eram ș-io aclo, ńi-deadiră nîscînte pișcheșe s-v-aduc, ma cum trițeam pri ningă nă baltă, broatițľi feațiră „bac-bac-bac!“, și a ńia-ńi si păru că fac Turțľi „brac! brac! brac!“ - și me-aspăreai, le-alăsai și fud̦ii!...
CAPRA I LUȚEAFIRLE?
Ș-era țe nu-și era.
Era ună oară un vășiľe multu avut. Averea lui loc iu si-u bagă nu-avea. Tute bunile di la Dumnid̦ă le-avea. Țe nu-avea, - era fumeaľie. Acși vru Dumnid̦ă, s-nu-alasă om fără penură tu inimă.
Măratlu di vășiľe, cîndu videa cum ańiľi trec și si arucutescu și cîndu minduia că cu ańiľi cioara omlui se-adună ația de-ația ș-ca mîne va-ľi da doľi a preftului, loclu nu lu-acăța. Nu-ľi era a lui că vreai moară - că vîr nu-ascapă di moarte -, ma ľi-era că-ľi se-astind̦e casa și că nu alasă hiľiu si-ľi poartă numa și s-ľi-afumă ugiaclu.
Și acăță măratlu di vășiľe si si încľină la Dumnid̦ă și s-lu părăcălsească:
- Dă-ńi, Doamne și-a-ńia un suflit, și a s-hibă ș-capră!
Dumnid̦ă îľi deade ună feată, ma cu chiale di capră.
Vășiľelu nu d̦îse că nu u va! U-aștiptă cu inima dișcľisă, îľi băgă ună muľiare s-u mutrească - și-u vrea și-u mutrea ca nă feată. Trimbura tră capră cama multu di tră tute lucrile țe-ľi avea dată Dumnid̦ă.
Ma aestă nu-și era capră. Mași d̦ua, cît țînea chialea di capră pi nîsă, părea capră. Seara, cîndu s-dizviștea, era mușata ca nă d̦înă, ma mușată di Fața-Loclui!
Cari-ști cum, - că părămithlu a mel easte șcurtu -, u vid̦u un gione aleptu și-ľi căd̦u tu inimă. Nu mîca, nu bea, nu durńia, fără s-nu hibă cu mintea la nîsă.
Cara-ľi vińe oară tră însurare a hiilui di amiră - că hiľiu di-amiră își era aleptul gione -, acățară so-ľi aducă feate di vășiľiad̦, di amirad̦, di domńi mări, mușeate, cu tute hărle; ma hiilu di-amiră d̦îțea că vîră nu ľi-u ľia ocľiul.
Cari tricură și s-urdinară cari-ști cîte feate di nicuchiri, cari-ști cîte mușate, și-a tutlor lă deade cu ciorlu, îľi d̦îțe tată-su:
- Ma, țe-i aestă di tine, hiľiu! Ahîte feate, ună nu te-arăseaște? Țe soe? Aeste sunt featile, încľide ocľiľi și-alead̦e ună, că nu va u dimîndăm la fabrică tră tine.
- Tată, gri ficiorlu, feata-i aleaptă, ma ńi-easte s-nu frînd̦i coaste și nu vai vrei si-u-adari.
- Și-ună poarcă, hiľiu, se-aled̦i, tine vai băned̦ cu nîsă, nu io! Ca tată, voi s-ti ved prucupsit și voi s-ță dișcľid ocľiľi; ma fă cum ti taľie caplu.
Atumțea acăță s-da numirli hiilu și d̦îse ca cu giumitate di boațe:
- Tată, vrearea mea, tut sivdălu a mel lu-arcai pri capra al vășiľe!
- Mărat hiľiu! di ahînte feate ca icoane, di ahînte mușate ca steale, capra te-aflași s-vrei? Ma vrei s-ńi lăești inima, s-nu-ńi arîdă bud̦a și-a-ńia? Ț-u băgași s-mi îngrochi cu d̦île? Ia grea?
Țe s-grească gionile aleptu? U ligă, ca yumarlu pri punte, i că-ľi da capra înveastă, i că s-vatămă.
Amirălu, unu ș-tut și-avea. Ațel feată, ațel ficior. S-minduiaște: și-ună greauă, și-alantă cama laie! Ș-năinte arîu, ș-năpoi furtună. Țe s-facă, țe s-adară? Ncľise ocľiľi și-ľi deade izine se-adară cum va!
Numtă - s-v-arîd - nu adrară. Tră numtă ș-tră gioc ľi-era al amiră? U loară seara cu un preftu și-u încrunară ca laile a li laie! Ca di moarte, nu ca di numtă.
Țe-că! Hiilu di-amiră își știa nîs că pîn tu mard̦inea loclui s-ti duți, cît veade albul soare, feată ma mușată nu are. Seara și-u-alipida chealea di capră și-ț loa ocľiľi, țî-ľi pîńisea di înyilicire țe-ľi fățea fața.
Nă d̦uă ľi-acľimară di la altu amiră la nuntă. Dusiră tuț, ma capra cum si-u ľia, tr-arșine? U-alăsară acasă. Aestă, cara fud̦iră tuț, își scoate chealea di capră, aprinde un per di căprina di cheale și cum d̦îțe:
„La numtă s-me-aflu!“ -
aclo se-află!
Tută lumea nu-și loa ocľiľi di pri nîsă. Tuț s-ńira cari easte ațea feată, cari e ațea feată! Si u videai nă oară, tu bană-ț nu u-agîrșeai! Ahîntă aleaptă, ahîntă mușată și-era mărata.
N-coadă, soacră-sa nu putu se-aravdă, că u-arupsiră lacrińile, și-ľi d̦îse a hiľi-sui:
- De! hiľiu! S-nu-ț băgai lăile cu capra, aestă feată vrea-ț adar.
- Tați, mumă, că nîsă-i niveasta mea, îľi ciuciră hiilu tu ureacľe.
- Cum nîsă, hiľiu? Ațea nu-și fu capră?
- Nveață, mumă, că nîsă-i niveasta mea. Cîndu își scoate chealea di capră, cum u ved̦ - acșițe easte; ma s-nu-aspuńi a vîrnui, macă nă vrei!
Muma, ca mumă: taha mutri s-lă facă un ghine, nă buneață; și fuga - s-fură di la numtă și s-duțe acasă. Mutreaște, guzgunipseaște și află chealea. U ľia și-u-arucă tu un cireap arsu di noauă ori - și-u feațe scrum.
Capra, din cor iu giuca, ľi-ańiurd̦i scrum și diunăoară ahuleaște perlu și azboairă, zghilinda:
- Lele-ńi cheale, lele-ńi cheale!
Agiumse acasă, ma țe se-află! Chealea și-era scrum. Nîsă plîmse, plîmse și - ahulinda perlu di căprină, s-mută, s-mută tu nior, pînă-și agiumse tu steale. De-atumțea și-armase la Dumnid̦ă și luńinead̦ă cathe seară. S-cunoaște di alante steale, că-i cama mare. Ea easte luțeafirle-di-seară.
Bărbatu-su, cara s-turnă după nîsă și u vid̦u cum plînd̦e și cum zghileaște di ț-arupea inima, mutri si-u-mbună, ma ți u vrei! Tu mutarea ľei tu vimtu, se-acăță di poale-ľi si-u țînă - și cu nîsă s-mută și el la țer. Și cara agiumse-n sus, în sus, nu putut s-dănisească cama multu și căd̦u-nghios di țer și s-feațe luțeafirle-di-dimineață.
Ș-cathe dimneață cu de-ayia pot si s-veadă.
PICURARLU FAPTU ZMEU
Părămithlu d̦îțe că tu munțîľi a noștri, - nîscînț d̦îc că aestu lucru si-are faptă ninga balta dintră munțîľi Vasilița (Avdhela), Zmoclu (Samarina) și Gramuste; alțî că se-are faptă ninga balta di pri muntile Peristera (Bitule), - eara doi picurari fărtaț cari păștea oile dadun. Trițea bană amirărească pri d̦eńili aiștor munț mușaț, că ună lume-ntreagă-ľi zilipsea.
Ună d̦uă, cînd șidea teși sun aumbrata faglui ațilui di-aclo, țe s-lă veadă ocľiľi? Doi zmei, giońi ș-mușaț, se-avea acățată la gioc cu topile di neauă. Unlu băga seu tu topile di neauă țe-adra și-aruca cu nîse se-agudeasc pri-alantu cari dișcľidea gura ș-li-ngľita; alantu băga sare tu topile a lui și le-aruca și nîs ațilui di-ntîńiu cari ș-nîs li-ngľita.
Se-alumtară ași di dimneața pînă cătră seară, cîndu zmeulu țe-avea îngľitată topile cu sare, cripă diunăoară, iar alantu țe avea îngľitată ațeale cu seu, nu pățî țiva.
Picurarľi a noștri mutrea mași, di-aclo iu șidea, și aștipta s-veadă ca țe va s-cură după aestă.
Zmeulu cari armase yiu, se-apruche di-ațel mortul, ľi scoase dit cheptu inima ș-hicatile, li hipse tu ună sulă ș-li băgă si s-frigă. Dipreapoia acľimă fărtațľi picurari și-ľi d̦îse:
- Eu lipseaște s-mi duc niheamă, că am lucru pînă tu un loc; tine si stau auațe și s-ńi-avegľi friptaľilu, s-nu-l mîcă vîrnă zlape. Ma mutrea ghine s-nu ti pingă picatlu si bad̦i în gură vîrnă cumătice, că diunăoară vai armîńi mortu tu loc.
Și d̦icîndalui aesti, s-duse.
Picurarlu a nostru, puiľiu di aslan țe era, șid̦u cît șid̦u di avigľe friptaľilu, ma tut șuțîndalui sula, îľi vińe ună ańiurizmă ahît gustoasă, că nu putu se-aravdă și-și d̦îse: „Va s-mîc și eu ună bucată ńică-ńică di tot; nu vai mor tră ahîntu puțîn lucru“. Ș-cum d̦îse, feațe. Băgă-n gură ună cumătice di inimă și ună di hicat și, fără s-li-ameastică, li-ngľită. Cîndu, țe si-aduchească? Canda-ľi se-aprease cheptul di foc; sînd̦ile ľi-alîga și-ľi clucutea pritu vine, canda îľi hirbea la ună piră neastimtă; brațîle ahînt multu l-i si-nvîrtoșară, că zmuld̦ea din loc mușatile fidane, canda era hire di prași; cu un zbor, aducea ahîntă mare virtute tu truplu a lui, că părea că easte ma multu di cît om. Atumțea aduchi că aestă ciudie u-avea faptă mași friptaľilu țe-avea mîcată, și dintr-aestă, îngľită și bucata țe avea armasă.
După țe-ngľită și-aestă bucată, ahîntă multă virtute băgă picurarlu a nostru, că nu lu încăpea loclu; bizbiľile și șcarpile ľi si părea că suntu niște șombure; chińiľi ațeľi cama analțîľi ľi culca împade, canda se-agiuca cu surțeale, și cîndu imna, s-cutrimbura și se-ahundusea loclu pri iu călca cu ciciorlu!
Trîși cătră seară, multu amînat, s-turnă și zmeulu și-și caftă friptaľilu, ma ș-picurarlu a nostru, cari avea di doauă ori virtute, di om și di zmeu - dintr-ațea că avea mîcată inima și hicatele a mortului, - lu-acăță și pri aestu și-l vîtîmă. Ma napoi, lo calea cătră stane. Cîndu agiumse aua, află soțlu alantu cama ńiclu că muld̦ea oile; îl sculă di pri scîmniciu și-ľi lo loclu ca s-mulgă nîs oile. Ma țe s-ved̦? Nu-apuca si stringă d̦ead̦itle nihiamă și-armînea cu ud̦îrle a oilor tu mînă. Cîndu vid̦u aestă ciudie fărtată-su, ațel cama ńiclu, ľi d̦îse:
- Alasă, tine fărtate, oile astă-seară, că va li mulgu eu.
Și s-băgă năpoi s-li mulgă.
Tricură nîscînte d̦île di la aestă, cîndu fărtatlu ațel marle acľimă pri-ațel ńiclu și-ľi d̦îse:
- O lai fărtate! Duchescu că nu va s-pot si bîned̦ cama multu cu tine. Nîscînte ori îńi yine un dor mare s-mi-aruc tu baltă. Ditr-ațea, țe fu scriată, si s-facă: eu va s-mi aruc tu apă, ș-tine - cara s-țî si facă dor s-mi ved̦ și si zburîm, ľia fluiara aestă și bate, și atumțea eu va s-es din apă ca s-nă videm. Ma, pri caplu a tău și a tutulor di-acasă, si nu aspuńi a vîrnui, că - si știi că nu va mi ved̦ altă oară.
D̦îse și se-arucă diunăoară-n baltă, și fărtatlu ațel ńiclu armase singur.
Cîndu s-turnă în hoară, lu întribară tuț - di tute părțîle, țe-ľi pîțî soțlu; ma a vîrnui nu-ľi aspuse. Cama tru mard̦ine, înduplicat di lăcrińile a mamîľei a fărtatlui, u lo cu nîs tu munte și u-aduse ningă baltă; înțipu dipreapoia s-cîntă cu fluiara. Diunăoară s-mintiră apile și ditru nolgiclu a baltîľei iși fărtatlu ațel marle cari, cîndu își vid̦u mă-sa, ľi d̦îse ațlui ńiclui:
- Nu ti țînuși di zbor; si știi că di-aua ș-nîinte nu va mi ved̦.
Zmeulu - că ași va-ľi d̦îțem -, era isusit în hoară cu ună feată, soră di noauă fraț. Cîndu avd̦îră aești că gionile s-feațe zmeu ică stihio, u-adusiră feata și-u isusiră cu un altu.
Era d̦ua di numtă. Trîși atumțea cîndu giuca feata-n caplu a corlui, diunăoară zmeulu aripidinead̦ă ca sfulgul, căvală pri un nior, di pri muntile iu era - Zmolcul, i Peristera - u ľia feata și-u-aduțe la pălatea lui din lac (dit baltă).
Frațľi a featiľei, niputîndalui se-aravdă ună ahîntă mare arșine, se-alinară pri munte și-ahurhiră s-facă un avlachiu, ca si seacă laclu, si s-bată cu zmeulu și si-ľi ľea feata. Ma-n cot. Cît lucra d̦ua tută noauľi fraț, noaptea zmeulu umplea cu ună mînă.
Ași azi, ași mîne, pînă cîndu zmeulu si năiri ună-oară și-ľi d̦îse a featiľei:
- Avd̦î, lea tine, ca vai di frațľi a tăi, cara s-es nafoară; vîrnu nu vai armînă yiu.
Feata, cu zbor dulțe, ľi d̦îse:
- Cățe s-ľi vațîńi? Astupă-lă cama ghine avlachilu cu vîrnă șcarpă și si s-ducă ună-oară.
Și ași feațe zmeulu; dizlichi ună șcarpă dintru coasta muntilui și-u-arucă aua iu u ved̦; iară frațľi a featiľei, vid̦îndalui că cu zmeiľi nu se-alumtă, dipusiră în hoară-lă.
Picurarlu faptu zmeu - ș-pînă-n d̦ua di asînd̦ easti-l tu balta iu s-băgă.
UNĂ MUȘEATĂ ENUMERAȚIE
Un bramin, șed̦undu di inante a ușiľii a lui, ľi yine un indian, care fețea negoțitorie - și cu ațeľi di afoară multe lori și dări avea.
- Auș bun - fațe el - eu escu foarte înverinatu tră răulu care, multe ori, bunlu di tru mine neacă. Eu eram un negoțitor bun și rău; cu puțînă înțipui, ma - cu lucrarea și inprapa, me feciu avut. Ma, cu avearea intră și căștiga în casa a mea, și cama mare căștigă am tră buna sumeńe a mea, cari nu se cunpară ne cu aurul di Orixa, ne di altă parte di amare. Brama și Vișenu și tuț dumnizaț suntu martiria a mea - că escu cu bună minduire și că voi si hiu canțido îndreptu și bun. Zi-ńi, dicara, fratile a meu, cum este aista, ți nescante ori - tru ună oară escu bun și rău, și tru ună zuă - yinyiț ori bun și yinyiț ori rău?
Aeri dimineață vine un dișcľis om, di fara a mea, la mine, cari era cu muľere și fumeľe, ma cari era pre ruzină, - vine la mine și căftă ajutor. Cara vid̦ui ńila, ľi ajutai; aista me unplu di bucurie și ńi fețe bună inimă.
După ună oară, ńi ajunse darea tru știre di Madra - că un englez me arîse cu ună mare partie. Lu blăstemai, cu tut ațea ți era și frate-ńiu, și după puțînă oară - agudescu un serv, fără si-ńi stipsească vărtos.
Pre ningă seara, mi duș cu fumeľea a mea, preimnare, și cara șed̦ui sub salți, înțipură ficiorľi a mei si se joacă pre varigă di mine, luna nă brea cu față bucuroasă, aista me znuia. Ația aflăm un duspuľeat om, lu loi în casa a mea, si lu ospețu ca un oaspe. Aclo iu sburam di ună și di altă, vine grailu și di englezlu ațel rău, di Madra, ți me arîse. Atumțea înțipui, cu mare niraire și asplindere, si înjur tuț englezľi - e oaspile a meu era singuru englez, aista u știam eu vărtos ghine! Eu lu vedeam cum țănea lacrińle, că nu cutid̦a țiva si-ńi zică. Aiste lacrińi ștearsiră tute bunile ți ľi aveam faptă. Ma - noaptea, iu eram apusu, me bătea sumeńea tră graiurile ți-ľi grii, și az’ dimaneață lu miscui ahtîntu, cît fud̦i vărtos contentu.
Zi-ńi tora, bun auș, - escu eu bun i rău om? Ți plase di spirturi suntu ațeľi ți se bat tru cheptul a meu? Ți este ațea ți me fațe astazu si așteptu ițido ți e bună, e mîne iară si nu-ńi le va inima?
Braminlu arîse di tru inimă și-ľi d̦îse:
- Yino mîne la mine iară, di în zare, tra si țe dau respusul, ți va si-ńi discopiră Brama.
Indianlu fud̦i, și tută noaptea nu îș încľise ocľiľi. Alantă demaneață vine el napoi, și află aușlu di inante a ușiľii a lui, și varigă di el - multe căține apuse și aduncoase, unplute cu apă limpidă. Ma, pre fundu a carețido cățin era arină, lut și alte multe lături.
- Ved̦ aiste vase - d̦îse venitlui -, apa este limpidă, fața a soarelui layiceaște tru ea. Ași se layiceaște și Domnid̦ă tru sufletile oaminlor. Ma, cando yine verună furtună ică mintescu eu apa cu vearga aista, tr’oară se scoală arina în sus și se cuturbură. După puțînă oară - se așade arina pre fundu și - limpideața di mai inante yine iară. Ași și cu pățîrle a noastre. Vegľe-te si nu d̦îț tră verun om - ne bun, ne rău. Îndreptul om este bun, este ațel ți este pre laeț dat, este rău. Carețido om poartă tru fundamendul a inimiľi a lui ună necurată mintitură, și pîn’ atunțea șade înforticată tru fundamendu, pîn si nu u mintească verună furtună. S-este, ești martirie a unui lucru mare, - bucură-te, ma nu lipseaște, tr-ațea, si te minduiești că făcătorlu este canțido om mare. Cando ved̦ vreun rău - înveară-te, ma nu blastimă, că ațel ți lu fețe este și singuru minduit, și poate si hibă că după puțină oară va si facă țiva bun și mare lucru. Fortunatu - ațel ți înveță si avuzească catreglu a lui tru herbirea amariľei! Du-te și u înveață, că aistă herbire a amariľei yine tutulor preste cap.
Atunțea înălță indianlu ocľiľi a lui, întristat, în sus, și d̦îțe:
- Informă-ne tru aistă, tra si nu intră verună oară sufletlu a meu tru arucată price.
- Lucurlu și misurlu - fațe braminlu -, țî da sanitate, și tru un sanitos trup este și sanitos suflet, care a carețido rău forte juneaște șade contra. Altă ma multu nu pot si te învețu, ma - ună bună și cu minte consilie va si țe dau. Omlu are un trop tru vărtutea a lui, ți si poată a multor furtuni si easă di în cale, care scutură isostasea a sufletului a lui, și arina di tru fundamentu în sus si u scoală. Tu ai ahtîntu, cît te lipseaște. Du-te în hoară, că aratolu este ma bun dicît citateanlu. Acațe trec zilile încetu pre ună plase, avae curată da și minte însirinată, neți un interes di afoară nu țe aduțe dămă, neți ună agudire nu are ahîntă anacară, ți si poată si te arake încetlu și rupaslu a sufletlui, tu te bucuri cu luyurii bagatele, ca ficiorľi ațeľi ńiț, și ești felicit ca ficiorľi.
După aiste graiuri, indianlu șî lo calea și fețe di cum lu înviță braminlu, și cu aistu tropu și trecu yiața cu dulțe rupa, fața a Domnid̦ălui se leyicea tru sufletlu a lui, ca și a soarelui tru apă limpidă.
BATEREA A SUMENIĽEI
Un mastor, băgat di muľere-sa, își lăsă masturlichea, si se facă negoțitor. După nescînți ańi, se înbuguță vărtos, și - aistă păru forte ghine a muľeri-sai, și ună zămane tut ma ľi se duțea înbar.
Cara lănzid̦i omlu tră moarte, muľere-sa ľi dedea consilie si facă testament și si u aibă tru minte ma multu di tuț alanțî.
Așițe, cľeamă lănd̦itlu scriitorlu a citatiľei, si ľi facă testamenta, și cara scrie nescînte - ľi d̦îse:
- Eu voi ți truplu si se da a loclui, di țe se plăsă, e sufletlu si se da tru mîńle a draclui - că a lui este!
Avd̦îndu aiste, scriitorlu cihtîsi, și - di frică, tremura, și nu vrundu si scrie ma încolo, lănd̦itlu - apresu di niraire, năpoi fațe:
- Nu mași sufletlu a meu va si ľea drațľi, ma și a muľere-me, a fumeľilor a meor, și a preftului a meui. Sufletul a meu, că - cu neîndreptate arichii luyuria altui, și u țănui; a muľere-me că ea me băga pre aistă; a fumeľilor că - vrundalui si ľi înbuguțescu, tră eľi feciu ahînte neîndreptăți; a preftului a meu, că - călcîndalui demîndăciuńile, me ľerta - și vreun-oară nu me înjura, ne me înveța.
DI CUM FAȚE OMLU AFLĂ
Trei furi acățară un negoțitor, care avea mulțî piguńi cu el, și cara ľi loară, șî ľi înpărțîră ńiză eľi. Ma - cara nu avea mîncată dao zile țiva, ľi lo mare foame, și neți unu nu vrea si se ducă în țitate - si cunpără tră mîncare. Ași, arucară șcurta, că care si se ducă. Și cara căd̦u pre cama ńiclu, tr-oară șî lo calea.
Aco iu imna, ľi cade în cor aistă minduire: „Hute, me, tu ai mași a treia parte di ți lom. Nu era multu ma ghine si aveai și alante dao părță?“
Cu aistă minduire, ľea di arucă fărmac tru ghelă.
Pînă era aistu în țitate, și alanțî doi, în pădure, șî sbureră si vatămă soțlu cando si se toarnă și se-și înparță partea a lui ńiză eľi.
Cara vine aist cu ghelile înfărmăcate, lu aputrusiră alanțî doi, și care lu omuriră - așterară measa și șed̦ură si mîncă cu pache, ma, după jumitate di sate era și eľi tru lumea alantă.
REU CRESCUTU FICIORLU
Ună doamnă mintimenă avea un hiľiu, și ahîntu ľi era frică si nu lînzid̦ască, cît nu mași ea, ma și tuț di în casă nu cutid̦a si ľi aspargă volta. Ficiorlu, di mare lăsare pre volta a lui, vine di se fețe un ńic tyran, truba di rău cando nu-ľi se fețea chefea. Barbatlu a doamniľii, fara, oaspițľi ľi d̦îțea că nu fațe ghine cu ficiorlu, și că ași va si lu cheardă. Ma, tute încot!
Ună d̦uă, aclo iu ședea tru oda a ľei, avd̦î că plănd̦e hiľi-su tru ubor, care di trubatu ți era - și zgîrma fața că un huzmichear nu ľi dedea ună luyurie ți căfta.
- Ți grobianu ești, fațe doamna cîtră huzmichear, că nu ľi dai luyuria ți caftă; tr-oară si lu asculți!
- Pre pîne, doamnă, d̦îse huzmichearlu, las si-ľi creapă caplu pînă mîne, și - năpoi nu va si u aibă!
Pre aiste graiuri se demonipseaște doamna, și - trecundu pre tu oda iu era barbatu-su cu nescînți oaspiț, lu roagă si yină după ea și si aznească un ahtare nerușinos huzmichear, ți sta contra a doamnă-sai. Maritlu, care fețea ahtîntu volta a muľeri-sai, cît ea a hiľi-sui, se duțe după ea, sculîndu numerľi, e oaspițľi stătură pre firidă, si veadă tră care era disputația.
- A lai, d̦îse domnulu a huzmichearlui, cum cutid̦ași tu si stai contra a doamnă-tai? Cătră țe nu dideși a ficiorlui ațea ți caftă?
- Doamne, fațe huzmichearlu, las s-ľi da doamna, s-este că poate. Are jumitate di oară ți vid̦u luna tru covă, și caftă si ľi-u dau.
Avd̦îndalui aiste graiuri, domnulu și oaspițľi nu putură si se țănă di arîdere, și doamna - cu tut ațea ți era niraită, nu putu si nu arîdă; di apoia ahtîntu se rușină, cît vine di se îndrepse - și di nebun și lai ți era hiľi-su, lu fețe ahtare, ți te loa bucuria si lu ved̦! Multe mumîni las s-ľea di aistă învețu.
ȘTIREA SCAPĂ DI MOARTE
Dionysiul-tyranul ieși unoară în piață. Și cara trecu tute bolțile, vid̦undu ńiză alante și un filosof care ședea tru ună boltă, lu întribă: - Tu ți vind̦? E filosoflu respuse: - Eu vindu învețlu. - Cît lu dai? - lu întreabă Dionysiul. - Șase sute di forinte, fațe filosoflu.
Cara ľi plăti, Dionysiul căftă si-ľi lu da, învețlu. Pre aistă, ľi d̦îțe filosoflu: Quid quid agis, prudenter agas et respice finem! Ațea e: Ițido ți faț, fă-o cu minte și minduia țe scolusmă are!
Aiste graiuri intrară la Dionysiul tru zacon, di le d̦îțea tut di unu - că le cunpără scunpe.
Se agudi unoară, tră mare tyrania și neîndreptatea a lui, si șî sburască născînțî si lu omoară - și băgară si facă aistă vătămare barberlu, cando si lu sursească - si-ľi taľe grumad̦lu.
Cara vine barberlu si lu sursească, ľi d̦îțe Dionysiul graiurî ți cunpără, di care el ahțîntu se aspăre, cîtu - di tremurare, nu putea si țănă surafea, ma ľi căd̦u di tru măni. El șî mindui că ľi d̦îse engastenu graiurî, Dionysiul, și canda știa minduirea și sburirea ți șî avea faptă, - îľi spune tute cum șî băgară tru minte.
Atunțea vid̦u Dionysiul că nu e scunp învețlu ți cunpără, că ľi scăpă bana.
DI SCĽINCIUREAȚA A PĂRINTELUI, ARĂMĂNE HIĽILU BOU
Învețatlu și cu mare numă, Aristip, forte ghine plăti unoară un scľinciu și glaru părinte, cando aistu lu întribă - cîtu vrea si caftă si facă hiľi-su învețatu. - Pre aist, d̦îțe Aristiplu, ținte sute di taleri! Părintele ľi fațe: - Tră ahtînțî piguni pot si cunpăr un bou! Și Aristiplu ľi respune: - Du-te di cunpără, - diapoi va si ai doi!
UNĂ NOAPTE CU FURĽI
Di Avdehlă pînă Băiasă, s-hibă ca trei ori cale cu cioarile. Calea dintră aesti doauă hori armânești easte strimtă, chitroasă și-aripidinoasă, ca tute căľiurile dit munțîľi a Pindului. Ghini ma și calea aestă și-are mușitețle a ľei, și-ț dișteaptă aduțiri aminte-mpline di lucri fuviroase.
Nai cama mușeatlu lucru țe poț si-l ved̦ i s-lu avd̦î tu-aestă cale easte șuiratlu furescu a frund̦ilor, avra pădurilor di chińi, - că de-avarliga omlu nu veade dicît mași păduri - iar ațea țe ti fați ca s-ti treacă hiri-hiri tu tut truplu, easte că tut te-aștepțî s-ved̦ ișinda dit gîbjei i di după arburi vîrnă bluchi di furi, șuirîndalui, cîntîndalui, cîntițe furești.
Iuva nu se-au avd̦îtă ma mulțî furi ca tu munțîli a Pindului, și iuva nu se-au faptă ma multe furlichi ca tu calea di Avdhelă pînă Băiasă. Aeri, bunăoară, lumea zbura că fură dispuľeaț ațeľi țe yinea dit xeane, aualtari - că acățară calea a cîrvăńilor, cama nîinte că fură aflaț morțî ahîț oamińi; ași că nu-i siptămînă di la Dumnid̦ău ca pădurile s-nu-ascundă cîte un mistiriu.
Calea di Avdhelă pînă Băiasă u cunoscu multu ghine, că u am faptă multi ori, și singur ș-cu soț, și-ncalar și cu cioarile, și d̦ua și noaptea.
Meslu di stavru, anlu 1901. Vimtul suflă cu puteare, frund̦île cad cîti ună, galbine și mîrînyipsite. Pri golnile di munț, niori murd̦ și misu-aroși, țe luțescu ca niște pălăț vecľi. Pri d̦eńi, cîte ună cupie di oi, cu picurariľi dînîpoi, iar cîńiľi mări ș-lînoși nîinte, - fuviroșľi cîńi dit munțîľi a Pindului. Area se-avd̦a cîti un șuirat di puiľiu, ș-ninga ma area cîti ună flueară jiloasă di picurar. Oamińiľi arîiră, toamna intră tu păduri.
- Țe mușeat ascapită soarle! gri Mitri al Curti, mutrindalui cătră muntile Vasilița și-ascîpirăndalui cu mînearlu ca se-aprindă țigarea-ľi.
- Nu s-fați cama mușeat! ľi-u toarnă Nasta.
Mușiteața aiștei seri - nu suntu graie ca si-u scrie. Soarile ascîpita aroș, apres că ună topă di cileche scoasă dit pira di foc, făcîndalui ca cîrciliurle a munțîlor și a pădurilor ligănate di vimtu s-hibă aroșe ca mirgeanea. Agalea-galea soarile se-alăsă didinde și luna întreagă și albă acăță s-da cap.
Nasta ahurhi un cîntic furescu, di cîntițle ațeale giunești, țe fac ca și-un fricos si s-duchească ľiundar. Tamam cînd cînta cama cu foc, ună șuirare lungă ș-minută nă diștiptă pri tuț ca dit un yis, și ocľiľi a tuturor nă si turnară di iu yinea șuiraticlu.
- Ei!
- Ei!
- Cari ș-di cîtră iu?
- Armâńi și oamińi ca tine! Di Băiasă - Avdhelă!
- Nacă hii Curti?
- Nîs escu! Ma tine? Nacă hii Ceanaca?
- Tiii! S-vă ľea draclu! - ľi-u toarnă hîrios ș-cu boațea groasă oaspile a nostru, țe se-apruchea. Tu oara estă, noaptea? Ma - domnul?
- De-a noștri, d̦îse Nasta, hamu-arîd̦îndalui.
- De-a noștri? Ia lasă șicad̦ľi! Lu ved tu frînțești.
- Țe-are s-facă, ľi-u toarnă Nasta; agiund̦e ahît, că nu ľi-u frică di voi!
- Va d̦îcă, easte di sum aripa a noastră, di fălcarea noastră, d̦îțe Ceanaca, tușindalui.
- Cum vrei si-u ľeai, fați Nasta, și-ľi spune cum mi-acľeamă.
Eu, anvîlit ca ghine tu tîlganlu a meu ca trî chiro urît, ascultam ca aspăreat, cu țiyarea tu mînă. Aveam avd̦îtă di Ceanaca, ș-tora lu mutream di la cap pîn’ la cioare.
Lumea zbura multe trî nîs; ľi-avea scoasă și cîntițe, ca trî ma măriľi ș-ma avd̦îțľi furi.
Seara, la luńina lunîľei, mutrita aiștui fur nu-avea soț tu lume: naltu, dhiplarcu, chipitos, livendu și apufîsit, ași cum prinde s-hibă un capidan di furi. Fustanelă furească, barba laie și stufoasă fățea ca s-pară em fuviros, em arîsit.
- Pri-aoa? întribă Curti, minîndalui d̦ead̦itle.
- După pleașcă!, îľi da cu noima capidanlu. Ma, nu vă aspăreați... Voi v-avem de-anoștri.
- Și-„aumbra“?
- Ș-nîs! Dicît tora ascîpă: macă-i oaspile a vostru, easte și-a meu! Are mare tihe! Am avd̦îtă că easte dhascal armân și că Rumănia lu plăteaște cu-ahîte lire, cît trad̦e nîs tu cîntare!...
Eu acățai se-arîd.
- Ași easte că mi-aștiptai pri mine tu limerea estă? - lu întreb eu cu-arîdeare.
- Tamam pri tine. Și-apoia, și ca s-li loam, Rumănia nu vrea ftuhipsească, ca s-dădea trei-patru ńiľi di lire i napoľiońi.
- Rumănia? Hîm! Ni un pîră nu vrea da pri caplu-a meu! Avut tihe, o lai fure, că nu mi loat, că vrea mi hrăniț di geaba!
- D̦î cama ghine că vrea ti mîcă orńiľi di geaba! Ma, ghine că iși așițe cum ved̦. Aduchești? Ia cățe easte ghine se-ai oaspiț de-a noștri. Cum s-veade, nă cunoști arăd̦li.
Ľi ded se-aduchească că li cunoscu.
- E! Țe minduiț? Armîneț la noi astă-seară? Țe d̦îț, Curti?... D̦î, Nasta! Că nu v-așteaptă acasă fumeiľe încărcate!
- Vrei se-armînem, dhascale? Nu va-ț pară rău. Cu giońiľi al Ceanaca macă hii, s-nu te-aspari ni di sultanlu!
- Armîneț? Taľi-u tine! Vreau s-nă cunușteam cama ghine!
Eu, di vreare di nivreare - lî d̦îș ca se-armînem; capidanlu s-hîrăsi dit inimă.
Ceanaca bîgă doauă d̦ead̦ite-n gură și șuiră sînîtos. Diunăoară, vîrnă țisprăd̦ațe di livend̦î ansîriră di după fad̦, canda ișiră dit loc.
- Aștiptăm zborlu-ț, căpitane!
- Sus, la Padea Furlui astăseară, giońi! Aclo vai durńim astăseară! Nird̦eț nîscînțî nîinte, adunaț surțeale și leamne, aprindeț foclu ș-băgaț birbețľi tu sule! Avd̦îtu? Spirtuiț-le!
Patru giunopľi închisiră. Azbuirau ca vimtul. După ună oară, prit aripidińi și creacuri, agiumsim ș-noi.
Vuloaga era mușeată, ascumtă ca un cuibu di ńerlă.
Foclu ardea; bîrbîruta avea criscută mare; jarlu yilcea aroșu ca mirgeanea. Trei birbeț s-frid̦eau tu sule, arîspînd̦îndalui ună ńiurizmă țe ț-aduțea ună foame ca di lup agiun. Furľi își aștirnură tîmbările di-avarliga di foclu di giuneapińi și s-pîrjileau zburîndalui. Fustanelile a lor erau lăi-cătrane, iar asimcad̦ľi a lor di pri cheptu și di la mesi scîntiľeau di albe și curate. Tuț erau tiniri, zvelțî și dîldîsiț. Ațel cama tinir, un ficiurac ca di optuspraț di ańi, era ahît mușeat - cum nu-i dat s-ved̦ totîna.
Furľi erau fărșiroț și sărcăceańi - bărbaț avd̦îț tu mușuteață și giuneață.
Nîinte s-ținăm, cuńeaclu ațel cama bunlu trițea di la un la alantu. Horile - macă ľea zbor di la vîrnu capidan di furi - vor, nu vor, prinde s-da iți lî si caftă; cu ahît cama multu cîndu era zborlu di la Ceanaca. Pindul întreg îl cunuștea pri nîs; pînă ș-ficiorľi dit sărmăniță avd̦îră di „fuviroslu vîșiľe ică domnu a munțîlor aromînești“.
- Birbețľi suntu fripțî, capitane! S-băgăm measa?
- Aștirneț-u! Easte heamă amînat, ma s-nă ľeartă oaspițľi a noștri! Adrăm ș-noi țe putem ș-cît putem. Bana di fur - cu bana di vultur e tut ună. Și-un și-alantu bănead̦ă singuri, ca erńiľi, și s-chivirnisescu cum pot ș-după cum easte piristasea.
Cu-aesti zboare, capidanlu n-acľeamă la țină. Carnea aburea pri fearica uscată țe era aștirnută ca tu loc di piate. Cioalile acățară s-gioacă, di nă se-avea dusă gura la urecľi. Mîcam tuț cu orixi, iar yinu-ațel aroșlu fățea gîl-gîl cîndu-l surgheam dit cofile furești.
Foclu ardea tut cama mare, tut cama dulțe. Chińiľi șupirau, pădurea vîzea. Stri noi luna yilcea, albă pri un țer sirin, ca nă icoană di asime. Tu cîrciliulu a muntelui Vasilița părea că țerlu se-adună cu loclu, iar stealile trimbura-n sus ca beale di yiamandu: trimburau, ascuturîndalui pulbirea lor di amalamă priste văľiuri și d̦eńi. Noaptea era limpide, plină de mistiryiu ș-mușiteață: era nă noapte de-ațeale țe ti fațe s-ț-aduț aminte multe, noapte țe nu poț si-u-agîrsești.
- Ia d̦înă țiva dit bana ta, ore Ceanaca!, greaște Nasta. Ai ahîț ańi di cînd băned̦ cu munțîľi ș-cu pădurile, ași că avem țe se-avd̦îm di la tine.
Ceanaca mutrea-n sus, cîtră steale, la cloșca cu puiľi.
- Dit bana mea? S-vă d̦îc, lai oaspiț, macă somnul nu vă yine!
Și Ceanaca ahurhi s-d̦îcă, mintidalui ună-oară jarlu cu un tăciune și scuturîndalui percea ca di ľiundar di pi cap-ľi:
- Țe-i scris, duruț armâńi, prinde si s-facă. Eu, carte multă nu știu ma am vid̦ută multe și am pîțîtă multe, ca un Solomon. Ascultaț!
Eram ca di yinyiț ańi. Eram gione și livendu, și nu-aveam ananghe di vîrnu. Tu cor eram întîńilu; la bisearică mi duțeam tu coadă. Țîneau oaspițľi a mei la mine, ma ș-featile mi vreau. O, featile! Și-a ńia ńi-are arîsă inima nă minută tu bana mea! Le-alăsai, le-agîrșii di multu...
Aveam, cum vă d̦îc, yinyiț ańi: lichia mea era nă prumuveară. Mi sculam cu cuclu ș-mi culcam cu luna.
Fu ńic lucru itia țe mi feațe ca astînd̦ s-him un om ayru, un fur fuviros. La ună giudicată țe avui, fui arcat tu brănd̦i trî țisprăyinyiț di ańi. S-hii băgat tu-ncľisoare la vîrsta di yinyiț ańi, atumțea cîndu tută lumea-ț pare hărioasă, cîndu pădurea țî pare că i bisearică, și cînd hii curat la suflit ca lilicea muntelui, cînd aroaua di dimneața ți-easte ma scumpă ca yiamand̦île, cînd data și ascîpitata soarelui țî umple inima cu luńină di amalamă, cînd fliturľi alagă hîrioși, cînd trandaflile ti fac ca s-bași loclu di harauă, cîndu arîslu a vrutăľei țî pare ma dulțe ș-ma mușeat ca harasma a d̦uîľei!...
Fui giudicat ca agiurat strîmbu. S-v-aspun trî țe:
Tu hoara mea băna un avut, care agiumse si sclăvuiască lumea tută. Cari nu putea si-ľi toarnă parad̦ľi împrumutaț, tută avearea lui era băgată bifă, prăvd̦île ľi li vindea, agrile ľi li loa, el lu-ncľidea, lu bătea și lu-alăsa si moară di foame ș-tu lăeț. Lă lo pînă ș-videala ocľilor a mărațlor di huryeaniț. Adună ahîț părad̦, adră ahîtă aveare, că se-agiuca cu stoguri de lire, ca ficiurițľi cu arina.
Eu nu puteam se-aravdu un ahtare om. Sertic, cum him, și fără se-am ananghea a vîrnui, eu eram singur cari dîldîseam si-ľi spun ca se-aibă ńilă ș-di noi.
Tată-ńiu mi-alîsă di ținți ańi cîndu muri. Mi criscu mumea, cu lăcrińile tu ocľi - nîsă ști cîte trapse. Cînd mi feciu și eu om ca s-pot s-băned̦ singur, ia că-ńi isi-n cale huryeanitlu a meu, Chițu, - ațel cîne fără ńilă, ațel crîștin făr’ di Dumnid̦ău. El nu putea s-mi veadă într-ocľi și totîna-ńi d̦îțea că him un om slab, arău. Și știț trî țe? Că nu vream s-mi duc, ca alțî ficiori din hoară, si-ľi pascu boľi i caľi și s-ľi lucred̦ agrîle. Cum feațe, cum adră, dizgrupă ună muluyie di-a tată-ńiui și-ńi lo căsica mea, ńi vindu multu-puțîn țe-ńi avea armasă; cu un zbor - mi alîsă gol-gulișan, ca un puľiu di turtură și înfărmăcat ca vai di mine. Agiura mărata-ńi mumă ca vîr și vîrnoară dit fara noastră nu se-are împrumutată di la vîrnu; agiura cu ocľiľi nicaț di lăcrińi că Chițu era minciunos, că muluyiea nu-i di a tată-ńiui. Ma, nu puteam si-ľi fac țiva. El era avut, eu - fără pindară; zborlu-a lui acăța loc, eu eram un ficiurac - vrut mași trî tińia și curajlu a meu.
Ună d̦uă, amărtia mi pimse s-mi duc la nîs acasă și si-ľi fac rigeaie, cu lăcrińile tu ocľi, ca s-ńi-alasă barim căsica, iu mumă-mea si-și treacă aușeaticlu. - Cît u doare piștireaua țea de-aclo, ore fărtaț, ahît îl duru ș-pri nîs. Ni plîngul a mu-meai, ni a featiľei a lui nu-ľi turnară mintea. Atumțea eu nu putui se-aravdu ahît tirańiu și-l fuvirsii cu zboare greale, multu greale.
Cum s-veade, vîrnu huryeanit di-a noștri vai află di-aestu lucru și... u-află ghini ca nîs si facă ațea țe ľi-avem d̦îsă eu al Chițu, știindalui că tută amărtia vrea dacă pri mine; ș-nu tricu ni ună săptămînă cîndu învițai că aclo, în hoară, casa al Chițu fu arsă pîn’ tu thimeaľe, și deadun cu casa-ľi chiru și avearea-ľi tută, că tute grînele dit ambări fură arse, muluyiile - cinușe, parad̦ľi tuchiț. Cu agiurat strîmbu, ș-di tr-ațea că eu lu-aveam fuvirsită, fui giudicat și loai țisprăyinyiț di ańi încľisoare. Cînd ńi-au d̦îsă aest lucru, canda sfulgul căd̦u pri mine: armaș ca chirut di minte. Țe cama s-feațe ma napoi - nu știu. Știu ahît, că noaptea mi vid̦ui năuntru di mîńi ș-di cioare.
Ahurhii si-ńi yin tu-aiare. Inima ńi-acăță si-ńi bată ca dirnată, bana-ńi, cu tută tinereață-ńi - îńi părea ca nă fantasmă fricoasă, ca un murmintu înd̦ernu ș-fuviros. Tu cornul di firidă ńi si părea că videam caplu tăľeat a mumeai: mași pri mine mi-avea! Ñi si părea că ni muma Hristolui nu trapse ahîte tirańe, ca tirańile țe-ńi videa mu-mea, cînd știa, mărata-și, că nu-am niți un stepsu ș-că tora him arucat tu heare ca ațel cama mare bîtîhci. Îńi yinea s-ńi-arup cheptul cu ungľile, ca s-nu-ńi aveam mîńile tu heare. Cu tute aeste, ca un mistiryiu, avd̦am că-ńi șupira: „Fă inimă, Ceanaca! Hii tinir, nu te-aspari! Easte un Dumnid̦ău ș-trî tine!“
Vîrnă doauă d̦île eram chirdut tu minduirili ațeale ma urîte; nu mîcam, nu durńeam: - mut ca cheatra, mărinat ca chiparișlu di pi murminte. Tricui pri la tute hearile di la firid̦, ma nu puteam se-adar țiva. Nu era trop ca se-ascap. Tu-ahtări ori, chirolu easte ațel cama bunu dhascal: el vindică multe, lișuread̦ă cît cama multe, iar noaptea, cîndu stealile se-aprindu, canda aduchești țiva nou tu suflit, dorlu di bană ș-di libertate creaște cît cama multu. Putut și curagios cum eram eu, acățai s-mi îmbărbăted̦. Și - ia că minutlu a mult durutăľei libertate nu amînă ca s-yină!...
Prinde s-vă spun că țiva nu-ńi ascăpa di cîte erau di-avarliga. Aducheam că putearea-ńi criscu ma mult dicît u-aveam: apufăsii se-arup încľisoarea - și si-u cîlescu.
Ună d̦uă, - d̦uă țe-ńi deade libertatea și bana - vid̦ui că avigľitorľi u-aveau menga aľiurea; mi-aprucheai pînă la ună firidă cama mare, cu hearele mîcate di-arud̦ină: eram sigur că pre-aoa vai ascap. Aștiptam ca s-yină oara. Țerlu cu tuț anghiľi avură ńilă di mine, măratlu di Ceanaca, și... Ascultaț?
Era noaptea di Paști. Încľișľi durńeau greu; se-avd̦au cum hărescu. Suflitlu-ńi trimbura ca nă aripă di lîndură. Canda înyisam cu ocľiľi discľiși; inyisam libertatea, mu-mea, hoara, pădurile. Cîmbăńile, di la biseriț, acățară s-li tragă: asuna ahît dulțe, di țî si umplea inima di mistiryiulu al Dumnid̦ău. Trîcolu întreg vîzea. Părea că s-dișcľide țerlu, că anghiľi cîntă tu aeră: noaptea întreagă era plină di mușitețle a țerlui și di sufltu a Hristolui. Cîmbăńile plînd̦ea di harauă, toaca asuna dipriună; lilicile, ligănate di vintu, arîspînd̦a dulțea lor ńiurizmă; țerlu era acupirit cu steale sîntiľioase... Dorlu ca se-ascap - ńi deade ahîtă puteare, că apufăsii i s-mor, i si hiu liber ca puiľi azburători. Băgai mîna pri ușe, trapșu ună-oară și cľeaia ansări naparte. Di-avarliga niți un avigľitor. Vîr nu se-aștipta la ahtare lucru, ș-cama multu tora, cîndu evlavia Hristolui fățea ca pînă și giľeațľi si s-facă neľi la inimă. Agiumșu la nă firidă. Trapșu și-aoațe cu-ahîtă puteare, că hearele ansăriră ca niște surțeale. Ghine ma murlu era analtu di-ț yinea andrală s-mutrești înghios. În pade era mași căldărmă. Cu tute aeste, ocľiul nu-ńi se-aspare. Ciulii ună-oară urecľile: nu se-avd̦a țiva, canda încľisoarea era murmintu...
Agalea-galea, ńi scoș strańile, li tăľeai lungu ca fașea, cu ună foartică țe u aveam ascumtă di multu, le-adrai uună fune cu noade, ligai unlu capit di hearile di la ună firidă și - ași, mi vid̦ui nafoară! Inima-ńi bătea di harauă.
Mi-astrapșu înclo, ca ună fantasmă tu noapte. Cărăulea mi-aduchi:
- Stăi! - și ună-ș-ună, un gră trundui noaptea nicată tu cîntițle a cîmbăńilor di la biseriț.
Pînă s-creapă d̦ua eu agiumșu tu hoara mea, ńi vid̦ui mu-mea, lînd̦ită di dor și-nvirinare, ńi-loai armatle, și ia-me, liber ca vulturlu a munțîlor acupiriț cu păduri lăi, și domnu priste tute văľiurile și căľiurile a loclui, liber ca vimtul ș-ca luțeafirlu di dimneața!... Nă singură mumă avui - și-ațea muri di multu! Dumnid̦ău si-u ľeartă.
Cît trî mine, nu-ńi bat și-ahît caplu. Ș-trî țe s-mi minduescu?... Di țe s-mi-aspar? Di moarte? O!, nu-ľi am ananghea dip. Cîndu-ți s-hibă, corghiľi și orńiľi - tut va mîșcă di mine! Murmintul a meu? Nu-agiund̦e cîtu-i di largu vecľiul, bitrînul a nost’ Pind? Nu-agiungu pădurile umbroase di chińi ș-di fad̦ s-ńi-afirească truplu-ńi, s-nu putrid̦ască pînă cîndu corațľi i luchiľi s-yină s-ńi-l dińică?...
O, o! Di vîrnu ș-di țiva nu-am frică!
Ș-cu tute aeste, ore fărtaț, cu tute-aeste... eu, cari băned̦ deadun cu vulturľi și cu urșiľi di șeasprăd̦ațe di ańi, eu cari nu știu țe easte astreahă di casă di-atumțea, eu cari nu am vid̦ută bisearică și nu-ńi am faptă cruțea di nu știu cîndu, - eu mi doare suflitlu ș-mi curmă ńila cînd ved ahîtă lume oarfănă și dirnată di chideri. Îți am, eu lu dau la oamińi ni-avuț, agiut pri cari pot, inima-ńi easte un cîntic ńilos; trî a noștri - eu ńi dau bana; him - s-mi pistipsiț -, him nai ma bulnu om di pri loc - cu tute că him fur -, ma ayrime mi-adar, iți ved că alantu caftă s-mi-agudească... Him ńilos, ma him ș-pirifan; him bun, ma him și furtunos cînd ved că ațeľi avuțľi fac nidriptăț și dispoaľe pri oarfăńi...
E, tora - noapte bună și somnu lișor... Ved că vă neacă somnul. Ia mutriț în sus, la steale: canda acățară si-ngălbinească...
Și - capidanlu tăcu, cu un suschir lungu, mintindalui ninga nă oară jarlu; scoase căciula di pri cap, lo tîmbarea cu zărcula în cap, și s-culcă la arîd̦ătina unui chin bitîrnu și arsu di sfulgu. Soțľi a lui hăreau di multu, că trî eľi - bana a capidanlui a lor nu era noauă: u avea avd̦îtă giońiľi al Ceanaca di multe ori.
Nu tricu multu și soțľi a mei agîrșiră. Pădurea era tăcută ca nă bisearică goală. Eu mi minduiam la tute cîte nă spuse Ceanaca. Foclu ardea cama agale, iar sus - pri țerlu scîntiľos, yilceau stealile curate ca niște bucăț di asime. Luțeafirlu trimbura strî cîrciliulu a muntilui, sirin ca ocľiul albastru di feată vergură, iar luna - mușeata și mărinata lună, nicată canda di nidurńită țe era, ńird̦ea și nîsă si doarmă după golna arucutoasă a muntelui Vasilița. Yilcea ca nă curună di amalamă țe arunică pi nă tavă di asime. Și era tățeare priste tut loclu! Tu tute părțîle - un mistiryiu lișor se-alîsă ca un zvon!...
Suntu mulțî ańi di-atumțea! Cum trec ańiľi! Țe lai bană dit munțîľi armînești a Pindului!... Aduțiri aminte își ascutură asimea scîntiľioasă di pri ariple a lor. Tut pare că fu un yis, ca yilcirea unei steauă țe se-astease di multu!
CUM IȘII FUR...
Cîndu eram ficior, munțîľi a noștri erau împlińi di „cîrîveľi“, cum lî si d̦îțea a furilor. Nu era hoară s-nu se-alavdă cu giońiľi a ľei, nu era capidan - s-nu hibă armân. Giucau furiľi - ca id̦ľi: iarna ascumță tu pătcľeile di pîrnări di tu Tesalia, veara pri tu pădurile di fad̦ și di chinet.
Cum d̦îuă și noapte, la vatră ică la căpărled̦î, la sculie ică la bisearică nu se-agrea dicît di giunețile al Gareľia, di Breazna, al Leonida, di Samarina, al Cușu al Dispuľi, al Cole Ghiză și Jurcu și ahîntor capidańi morțî astînd̦, noi ficiorľi nu înyisam altu-țiva dicît s-acreaștim mări, tra s-ișim furi...
Di multe ori, aprimță cum eram, nă împărțam în două ceti și nă băteam pînă cîndu sănd̦ile cura-fîntînă: cu proaștea, cu arcurile, cu păleanele, cu di toate; cama multu cu călimările. Nu era ficior s-nu aibă-n brîn un călămar di tunciu: cum nă astăľeam două buluchi di ficiori, scuteam călimările, și nă acățam - pînă la vătămare! Lipsea s-yină bărbaț, ică muľeri s-nă dispartă, că aľiumtrea s-fățea mare cărdălie...
La Avdelă, tru hoara mea - nă băteam, ficiori dit măhălălu din ghios - cu di tru măhălălu din sus; chețrîle yineau-grindină, praștile se-anvărteau, di multe ori și cuțutile ișeau di tu teacă. Părințîľi nă fățeau sire și se-alăvdau, cîndu asvind̦eam. Mași mamele nu nă scuteau dit graele: neapucate, zălsite - că yineam cu mănițile di țipuńi ică di tălăgane arupte, cu cămeșile filii-filii...
Mulțî di noi nu aștiptam dicît oara s-ișim furi; ună d̦uă nă agiucam cu arșițile tu hăeatea di bisearica Stămăria. Eu aveam ună amade multu bună și lă fufulii tute arșițile a soților; dintr-aestă nă lom la băteare, - călimările acățară s-lucread̦ă, sănd̦ile s-cură. Io agudii cu călămarlu ahîntu sînîtos pri un ficior - cama mare di mine, pri Ciongiul - că s-turculi ca mortu-n pade!
- Muri Ciongiul! Muri Ciongiul! - zghileau ficiorľi.
Doi cusurińi a mei și alțî soț s-turnară cătră mine și-ńi d̦îsiră:
- Angană cățaua!
S-o-angan, s-o-angan, ma - iu tu draț s-mi duc! Aveam mași optu ańi! Atumțea stau și lă d̦ic:
- Ia, araste! S-ișim furi! Yiniț?
- Yinim!
Și, nă dusirăm acasă, lom cîte ună pișnică di pîne, cîte un trastu, cîte ună cumbură arud̦inită și apărńisită, și... - pri aoa, ficiori!
Nă adunăm șapte inși. Ișim tu un loc țe se-acľeamă Buboańea, intrăm tu fearică și nă teasim. Fățeam limere!
Căldura, tu fearică, era mare; cîte văr gușter vearde mina fearica și noi nă alipidham împroști, că acredeam ca de-alihea că him furi și că păgana nă avină.
Doi di noi - Ceapechi și Aianlu - erau cărăule pri ună măyulă, - ghine ma durńiră, și hăbare nu avea di noi, alanță, di tu limere...
Capidan eram eu, cu toate că eram cama ńic; acľem cărăula - și multu u încăceai, că nu da hăbare cîndu trec... gușturițăle...
Ași tricu d̦ua. Vińe noaptea. Di cu seară, niură. Cătră ńead̦ă-noapte acăță ună ploaie - di virsa cu găleata. Nă udăm, pirpirună! Născănță aveam tălăgane; cu tute aeste nă feațim păpuiľiu di ploaie; ma, ațeľi fără tălăgane erau muceale. Ceapechi dădea dințîľi di arăcoare. Se-aprindem foc nă era frică s-nu yină vîrnă păgană... Afară di aestă - nu aveam iască, mănear, sturnare...
Cîndu bumbunid̦a, tora - trimburam; cîndu ascăpira - nă fățeam cruțea; cîndu sflud̦ira - nă adunam ca zmelciľi...
A doua-d̦, cum deade harazma, nă vińe inima la loc. Lom plailu-plailu-n sus, cătră la Ard̦el, iu easte un șuputic cu apă arațe ca neaua. Șid̦um pri bud̦a di cupańe, scoasem pănea și-ngustăm; bium cîte ună apă - și nă minduiam țe-i tră facă...
Avd̦îm niște clopute di oi; știam că vără cupie paște tu loclu ațel.
- Ficiori, lă d̦îc a giońilor, - me aleapsit capidan, nu-i ași?
- Te-aleapsim!
- Atumțea va mi ascultaț la toate!
- Multu ghine! Trei inși di voi va vă duțeț la cupie și va loaț un noaten tră tăľeare; s-lu alead̦eț bun și gras, că aľiumtrea vă bag tu tufeche...
Soțľi arîseră, că tufechi nu aveam...
Trapseră șcurtița - și lă căd̦u la trei di năși tra s-ńeargă la cupie. Lă era frică, ghine ma nu cutid̦au s-d̦îcă-ńi că nu s-duc... Îľi băgam tu tufechi... cu toate că nu li aveam...
Cu capetele aspind̦urate, chinisiră. Aduchii că lă era frică.
Noi, alanță ișim pri cărăule și mutream cupia țe păștea arăită. Picurarlu, cu caplu gol, cu tămbarea de-anumir, andupărat di cărlig, mutrea cum pascu oile. Era Mitru al Cealera, un cusurin di a mei. Patru cîńi mări, murd̦î, avigľeau cupia. Ună capră mușcră și ună ghesucănută pășteau di ună parte, și chipurle lă asunau: cing-cing.
Pitricui un ficior la picurar, să-ľi d̦îcă s-yină pri cărăule, că-l va capidanlu. Nă minduiam noi, cu tirtipea aestă s-poată soțľi alanțî s-fură noatenlu, cîndu picurarlu va s-mină di ningă turmă. Ghine ma, nu iși cum vream.
Mitri Cealera, picurarlu, cîndu-ľi d̦îse ficiorlu s-yină pri cărăule, lu întribă - acari capidan easte... Și, cîndu înviță că escu eu, și-aștirnu tămbarea și... arâdea, să-ľi cadă iľile!
Ficiorlu ma, nu se-alăsa: haide și-haide la capidanlu!
Ma năpoi, Mitri Cealera sculă cărligu, îl păli două-trei, cu graeli: „ľea-ț zverca di-aoa“ - și ficiorlu vińe, plîngîndalui.
Alanță soț, țe s-dusiră tră noaten, șideau mărănaț, diparte di cupie, că lî era frică di căńi. Îľi mutream di pri cărăule și-ńi mușcam măńile di ciudă...
Cîndu vid̦ui ași, mi sculai, loai un cusurin a meu, și mi dipuș la cupie; nă ascumsim tu fearică și acățăm un birbec; lu-nchidicăm; ghine ma - era greu și nu puteam să-l sculăm; acľimăm și-alanțî doi soț, și cu de-ayie lu adusim pri cărăule. Șuirai! Viniră și alanțî trei soț. Ľi încăceai multu că suntu fricoși, lă d̦îș că va-ľi bag pătăreauă, și năși acățară s-plîngă...
- E, vă ľertu, ma altă oară s-hiț giońi, nu hăscători!...
Lom s-tăľem birbeclu. Nu aveam custură. Altă bileaie! Dă-n dreapta, dă stănga, țiva!
Un di noi agrăi:
- Lasă că nu avem custură, ma nu avem niți sare, s-lu însărăm; ași că - di pri ma-nsus să-l tăľem, și cara s-avem cuțut!
Îľi deadim cale a birbeclui, și s-turnă la cupie azghirîndalui...
Aduchim că easte greauă furlichea: aveam cumbure fără bărute; cuțute nu aveam; fustanele, nu; arme, nu!
Nă minduim s-căftăm di tute, din hoară - ași cum fățeau capidańiľi, ică s-lom văr sclav, și - cu părad̦ľi țe va nă da, se-acumpărăm di toate.
Toți o-aflăm tră bună că lipseaște s-lom un sclav.
Nă giurăm că va acățăm sclav - întîńiul om țe va treacă pri la noi, - mași om cu tutipută s-hibă.
Cătră seară nă apruchem di hoară, ca s-durńim ningă case - dintr-ațea că nă era frică s-durńim tu munte, iu nă aspăream di zulăchi, și al doilea lucru era că se-apruchea s-armînem fără păne, că li mîcăm cărveľile la apa ațea arațe...
Noaptea se-alăsă, sirină. Noi nă dusim la Gugulecă, tu mard̦inea di hoară, și pitricum un soț se-aducă păne de-acasă. Amînat - s-turnă cu două turte și cu ună pită.
Mutream di la Gugulecă cum ardu luńińile pri tu case, ascultam cum căntă chimaneile la hanea al Alexi al Petajo și fățeam planlu cum se-acățăm sclavlu.
S-nă arucăm în hoară - nu nă dădea di mănă, că nă era frică s-nu him noi acățaț; o-aflăm tră cama ghine se-aștiptăm văr celnic, tu treațire, și s-lu ligăm.
Cum apiri, nă ascumsim tu fearică la Padea al Ghioni; cîndu soarle iși ghine di tu chińi, deade cap tată-ńiu, căvală pri cal, calea țe yine di cătră Perivole; yinea di Ianina, iu se-avea dusă cu vără siptămănă năinte.
- S-lu-nțircľem! d̦îsiră soțîľi a mei.
Ași nă era giuratlu: se-acățăm pri întîńiul om țe va treacă...
Tată-ńiu cănta căvală. Cîndu se-apruche, noi șuirăm di tu fearică, și - patru inși, cu cumburele tu mănă, ișiră naintea lui, îľi acățară calu di fărnu, și-ľi d̦îseră s-yină tu limere, la capidanlu!
Eu mi feciu cît un bubulic - tu fearică, di frică - și de-arușine! Știam că tată-ńiu nu era om si se-aspară di d̦ațe bărbaț, nu di șapte ficiuriț ca noi...
Cîndu îľi d̦îsiră s-yină la capidanlu, tată-ńiu acred̦u că văr capidan, ca de-alihea, pitricu ficiorľi s-lu acľeamă; niți pri tu minte nu-ľi trițea că... eu vai eram marele capidan, și că soțľi a mei erau giońiľi ți mi ansuțea...
Discălică, alăsă calu la un ficior și vińe la mine - capidanlu!...
Eu mi adunai guzmoľiu; păream ună nivistuľe țe scoate caplu di tu guvă. Vream s-mi ascundu și nu știam cum; vream s-fug și ńi-era arușine di soț. Eu ľi încăceam tra s-hibă curajlii și amu s-ľi-alas - eu, capidanlu! Nu!
Ñi-adunai suflitlu, mi sculai înprostu, și - cu boațe trimburată, lă d̦îș a ficiorilor s-lu leagă.
Tată-ńiu nu aduchi; întribă mași iu easte capidanlu și-ńi d̦îse a ńia, năirit, s-ńi-arup gușa di-aclo, - că a lui ľi-era frică s-nu mi ľea sclav furiľi! Nu și știa că... eu eram capidanlu!
- Ligaț-lu!, agrii eu, cu boațe di pășpacă.
Patru ficiori scoasiră brînile s-lu leagă. Năs, atumțea, aduchi că noi eram giońiľi... Acăță se-arîdă...
- More darațľi! Ca s-vă ľeau di urecľi - va vă aspun eu a vouă căpitănată și furliche!
Giońiľi a mei vrură s-ľi toarnă brațăle, s-lu leagă; un di nîși băgă măna tu sileafe - să-ľi ľea punga.
Cum tată-ńiu era mare, analtu și mult putut, ľi învărti pi toți cu un braț, îľi duse iu alăsă calu și-ľi ligă di coadă - un după alantu; apoia s-turnă la mine, mi lo di mănă trăgîndalui și mi băgă tu un ocľiu di tisagă; mi-aspind̦ură di cuțachea di sămar, încalecă - și nă aduse buluche-n hoară...
Plănd̦ea ficiorľi ligaț di coadă, scľimurau, angăneau, uhtau; țiva!
- Lalo, alasă-nă! Lalo, dizleagă-nă!
Ași!
Eu, di tu ocľiul di tisagă, scărcicam dințîľi, mi băteam s-mi dispind̦ur, ma - toate încot. Acățăm furlichea de-anafal, ma videam că nă iși anapuda!
Agiumță acasă, tată-ńiu acľimă pri părințîľi a ficiorilor, lă spuse toate cîte, și lă deade cale a ńițlor; pri mine mi ligă di ună grendă dit ahure, mi păli di vără d̦ațe ori cu ună veargă, me-alăsă aspind̦urat vără giumitate di oară, apoia mi lo di urecľi și mi-aduse la sculie. Dăscăliclu mi băgă tu ună bîdrume cu șoariț și nu-ńi deade cale dicît cătră mirinde-oară...
Cîndu mi turnai seara acasă, mi turnai cu heavră. Un mes mi hivri...
Și - ași si-ncľie căpitănata mea, țe țînu 48 di oare.
Hoara tută arîse di giunețle țe feațim, și - veara toată - bîdrumea di la sculie fu pătid̦ătă: „la limerea al capidan Nuși“...
VERVERA
Foclu ardea bărbărută la Urliclu, cu tute că avea tricută di ńead̦ă-noapte. Giuneapińi ș-lumăchi di chin virsau un jeratic - s-ti dugurești di diparte.
Cole Daucă amistică jarlu cu ună veargă și băgă dauă furț - di ună parte ș-di-alantă, tra se-aread̦imă sula cu arumane; avea tăľeată un vituľiu flor, furat di la cupia al Exarhu, și după țe-l bili ghine ș-mușeat, si îndrid̦ea s-lu frigă; soțu-a lui, Nasta, picurar avd̦ît tru giuneață, acăță sî șueră și să-și aungă mustața cu seu di la șchepe, că multu lu arîsea se-aibă mustața cărlig.
- Ei, fîrtate - d̦îse Daucă - ia mutrea, găľinușa ascapită cătră Vasilița, și luțeafirlu pălește; cama anyie - s-nu nă ľea d̦ua! Oamińiľi va s-toarnă din păzare, di Grebena, și - ca s-veadă fumlu, va aduchească tr-oară că noi ținăm iară... di la cupia a celniclui. Ayuńisea!
Tine, ai angătan s-nu ard̦î arumanea, că vituľilu va-l frig eu - s-lu fac mirgeane! Avem noapte ninga... Nu ved̦ luna? Ninga nu-ascîpită după munte! Picurariľi sîrmă oile de-a doară. Avd̦î cloputile di Șargańi? Nu nă dusim vîrnă seară s-curmăm ună aripă di oi di la cupăceari... An, tu maiu, lî furăm treid̦ăț di noatińi - și niți cîńiľi nu nă sîmțîră; aveam cu noi ș-Panlu... mălăyar om era ș-năs... ľirtatlu!
Cola Dăucă arădea, ma grai nu turnă; bărbăruta di la foc lu aruși tu față, și ocľi îľi lăcrimau di căldură; șuța sula și asculta chiprile a căprilor stearpe a Tișteańilor. Un cucot ayru cînta: cucuriguuu! Ună mulă aruji - nu știu iu, ș-nă cumbură văzi tu pădure, di cătră Cireș.
Nu tricu ca giumitate di oară, ș-un vimtu lișor acăță să șușuie pri tu lumăchi. Țerlu era sirin, - ghine ma, di ună parte si-ncľigo un nior.
Cîndu arumanea și friptaľilu erau tră scoatere di pri foc, un aroput se-avd̦ă stri fucurină, și născînte chețri se-arucutiră din sus. Daucă și Nasta - luchi vecľi, mutriră cătră aclo și trapsiră cu ureacľea.
- Ei!
- Ei!
- Țe oamińi hiț aclo - la foc?
- Doi armâńi: Daucă și Nasta!
- Daucă! Nasta?
- Noi him.
- Bravo! Atumțea pot s-dipun la voi.
- Tine, cari ești?
- Eu? Capidan Ververa!
Și - fără multă țirimonie, Ververa se-apruche di foc; era un fur di Tiște, bărbat ca di 35-40 ani, om ghine ligat, dișteptu și șiret. Barba lui laie și stufoasă lu aspunea giunar fuviros. Era zveltu la trup și avd̦ît trăgîtor cu arma. Iși fur cu nîscînțî ańi nainte, și imna cama multu singur - că nu dădea besă la oamińi.
Fumeaľea lui fu loată di turț și băgată-n hapse, ghine ma Ververa nu vru si se-ncľină. Știa țe-l așteaptă - că avea faptă multe urîteț contra lor: avea arsă, vătămată - și cîte și cîte! Era avinat di păgană d̦uă ș-noapte, ma vîrnu nu putea s-da di torlu a lui. Cînd ľi se-aduțea pîne din hoară, di cîte un culauz, lu băga s-mîcă năs de-antîńiu - că ľi-era frică de virin; yin nu bea; apile arăț, di izvure, erau biutura a lui. Durńea totîna cu un ocľiu încľis și cu unlu dișcľis; și - cum s-mina frănd̦a, ică trițea vîrnă price, se-alipida împrostu, cu mîna la armă. Era multu fudul: chiusteca de-asime, suflată cu amalamă, călțăvetea di hrisafe, flurii di gușe și ciuprăchi de-asime iară - pînă ș-la țăruhi.
Cu Daucă ș-cu Nasta, Ververa era oaspe di multu, di cînd fu și năs picurar; si spunea că unăoară si încîceară - la șoptulu di la Urliclu, primveara, cînd armâńiľi s-toarnă tu munte cu turmele a lor. După cari ligară oaspețîľe mare - și nu oară și-ascăpară bana un cu-alantu.
Unoară, Ververa - avinat și pliguit di ascheri, s-duse la cupia al Daucă și se-amistică tu oi. Cîndu geandarľi vińiră, Daucă băgă oile tute tu cutar, încľise aruga - și lu-ascăpă Ververa, țe că-ntribară ascherľi, cari adusiră urma di sînd̦e pînă la cutar. A vărnui nu-ľi tricu pri tu minte că Ververa putea s-hibă ascumtu tu oi, și - cum se-alăsă noaptea, u șpirtui tu pădurea vițină, fără ca s-lu sîmtă niți cîńiľi.
Loclu iu băna cama multu Ververa era ună piștireauă în Tiște - ți niți draclu nu va u discupirea! Aclo se-aduna năs cînd ișeau păgăńile; mași un cîne era soțlu a lui, un cîne mare, picurărescu, cu per lungu, și putut - ca un ľiundar. Cînile durńea tu intrata ali piștireauă și dădea hăbare, cu alătratlu a lui, cîndu era vîrnu piricľiu.
Cum piștireaua avea ună ișire ș-din partea di-nd̦eană, Ververa si stricura ca ună yîryăriță - și ascăpa tu pădurea di brad̦. Ghine ma - mași dauă ori, tu ańi di d̦île, tricu prit ahtare ananghe, că vîrnu nu cutid̦a si s-aproache di surpurile ațeale - iu, va d̦îț, căprioriľi vai putea tra s-treacă.
Daucă, Nasta și Ververă tăľeară fearică, și piste nîsă băgară arumanea și friptaľilu, țe aburea; apoia scoasiră cuțutile ditru silehi și acățară s-mîcă, după ți dińicară buțle și bubureațile a vituľilui. Nu avea - pînă tu apirită - ma multu di ună oară noapte. Țerlu alghea di cătră iu da soarle, și stealile păreau niște proscute di asime pri cubeulu albastru a țerlui. Foclu ayălisea tora, pădurea acăța să s-dișteaptă, ună avră dulțe ligăna cărciliurile a chińilor - și ună fluerară cînta diparte, la un mas di văți cupăcerești, iu asunau și niște ciocane, ayalea și trăgănos.
Daucă sculă plosca cu yin și - gîl-gîl, trapse cu seate nîscînte guri di yin di zalurda, curat ca lacrima di-arubine și muscat cum nu are si s-facă ma multu. Di la nîs, plosca tricu la Nasta, și di la Nasta la Ververa.
Ververa, cum d̦îsim, nu bea yin, că ľi era frică s-nu ľi se alăcească mintea; di oara aestă nu putea s-lă aspargă chefea a oaspețlor - și biu dit bairle di hicate; și cum plosca era mare - și yinlu bun, oaspețľi se-adărară căndilă - și nai mai multu Ververa.
Frîmță di somnu cum erau, s-timsiră sum arburi și durńiră cu cîntițe di pitrunicľe și di cuți, că harasma acăța s-aruncă pale di luńină ca hrisafea - piste d̦eńiuri și păduri.
Ververa durńea cu manlihera căpitińiu: unlu ocľiu a lui era încľis, alantu părea că aveagľe, cu albeața tută nafoară; părea ași, ma el durńea, - ș-ocľiul dișteptu, ca și ațel încľislu. Cum yinlu lu acăță de-a ghinilea, durńea-dus, ca tu alantă lume; puteai s-ľi taľi și caplu, că tot nu sîmțea. Cît si șuță unoară di pri dințî - pri păltări, ľi si arupse chimerea și, vîră 50-60 di lire căd̦ură, galbine ca niște mări chicute di soare. Daucă, țe si diștiptă tu oara ațea, vid̦u lirele și ocľiľi ľi si feațiră glăvănie. Nu era tră șicaie: 50-60 di lire erau ună yișteare! Apoia chimerea! Cîte bucăț era nică tu nîsă?
Lu diștiptă și pri Nasta, ľi-aspuse cu d̦ead̦itlu cătră lire, și șupiră:
- Țe d̦îț, fîrtate? Îl vătămăm? Îl ligăm ș-lu aduțem Grebene - ca s-lom și suta di lire țe s-da di iuchimete tră caplu a lui? Aide, grea! Oara treațe. D̦ua creaște, lumea va s-acață ca s-urdină și Ververa va si s-dișteaptă...
Nasta strimse ună oară bușlu, ca și cum vrea s-ľi facă turtă căpățîna al Ververa; apoia - cu daule d̦ead̦ite, și-acăță mustața di și-u șuță cingheľiu, și mutrea la mîrșea al Ververa; ocľiľi ľi-ardea ca jarlu la înyiliciliu a lirelor; vai era sute di lire ninga, tu chimere; puteau s-agiungă avuț... celniț - cu turme di oi ș-di capre, ca s-ľi loa caplu a furlui și s-lu-aducă Grebene, iu vrea lă si da ună sută di lire - piste sutile dit chimere.
Amalama lă spunea canda: aidiț, cama curundu, că minutle trec; ligaț-lu și duțeț-lu Grebene; ghine ma mintea lă d̦îțea: s-nu fățeț faptă urîtă; Ververa easte oaspele a vostru; mîcat deadun, biut deadun, durńit deadun. Un om tu somnu - easte ca un anghil fără picat; cu tute urutețle a lui - el easte ca un lucru sîmtu tu oara aestă...
Și, doľi oaspiț, Nasta și Daucă, cu mintea tulbure di yin, s-minduiră ahîndos, aruncară cuțutile di tru mîńi și-l diștiptară Ververa dit somnu!
- Ei, Ververa, Ververa! Scoaľ - că soarile deade di multu și va acăță s-treacă ș-călătoriľi; haide, dișteaptă-te, că moartea tricu pri aoa și nu se-alichi di tine. Fă ună bisearică more, că deadeși pri doi armâńi, cari nu calcă ospețîľea, niți giuratlu, niți pănea țe u mîncăm deadun astă-noapte... cumu s-veade! Haide, scoală!...
Picurariľi, Nasta și Daucă, ul loară di braț pri capidan Ververa, lu scuturară, pînă dișcľise ocľi; cîndu vid̦u aestu lirele împade și chimerea aruptă, s-ciudusi; s-disțimse, misură bucățle și află că nu-ľi lipsea niti ună. Atumțea - ună lacrimă caldă cură tu hirile di barbă, și lacrima trimbura arucutoasă și anyilicioasă ca ună mărd̦eauă. Ververa aduchi, tu oara ațea, că suntu tu lume și oamińi cum lipseaște; că nu tot bănead̦ă mași tră părad̦ și că nu tută lumea i pabesă și fără uminătate.
Ververa știa ghine că Nasta și Daucă - nu aleg tru furare; că fură țe lă iase năinte, - ghine ma vid̦u, de-aestă oară, că suntu - ma năinte di toate, oamińi di inimă și di besă. Cu lăcrăńi tu ocľi, furlu scoase chimerea, lă deade a picurarilor, di bună vreare, tote lirele - vîră 800 - îľi bășe și lă d̦îse:
- Puteaț s-ńi loaț și caplu, tu somnu, ma voi nu cărtit niți ună liră. Loaț chimerea - că ńi-ahărd̦it bana! Di aoa năinte va s-escu ș-eu cama bun, cama ńilîos, că ved că easte un Dumnid̦ău în țer... Armăneț cu sănătate... Fapta a voastră nu va s-u-agărșescu niți după moarte!
Și Ververa deade mîna ninga ună oară, apoia șuiră, angănă cînile țe durńea tu ună pătcľeauă di fearică, lo manlihera di curauă șo chinsi pri cărarea muntilui di la Urliclu, iu au tricută ahînte furăńi și iu aurlă vimturili toamna ș-primveara.
Cum harazma avea dată, țerlu era aroș ca jarlu, pitrunicľile cîntau, chińiľi șuirau, turmele algheau prit golińi, și soarile ișea dit arburi, galbin și luńinos ca ună yișteare de amalamă.
Diparte, cătră Vodenisco, aurla ună turmă di văți, la văcărie, și cupăciariľi acăța s-iasă la arătură, cu muľerile după nîși.
Ververa acăță cărăulea și cînta:
Patru ańi tu-ncľisoare,
Nu ved lună, nu ved soare;
Nu-avdu cîntic armănescu
Și caval picurărescu,
Că tu heare mi băgară
Ș-tinireața ńi-u sicară.
Era un vecľiu cîntic di furi. Boațea al Ververa se-avd̦a dulțe, jiloasă, și ciucirarea a vimtlui u aduțea pînă diparte, piste văľiuri și surpuri.
Nasta și Daucă ascultau, minduiț, și mutreau spuza di foc; unlu di nîși d̦îse:
- Eu u aflu tră ghine, cu lirele aeste se-adrăm Stămăria, bisearica țe nă u arsiră furiľi. Tine ți d̦îț?
- Îńi loași grailu din gură, fîrtate! - fațe alant. Ma mușeat lucru nu s-poate; ia - tricură ańi di d̦île, ș-hoara nu putu s-u-adară. Cu amalama al Ververa va s-u-adărăm cama mușeată di cum nă u alăsară aușiľi.
Stămăria era, d̦îș, bisearica dit hoară, di Avdelă, arsă di dușmańi tu 1906; era ună bisearică - nu s-poate cama mușeată; lucrătura di vărache, di la altar, era ună ciudie. Cîți u videau, s-ńirau di dantelăria fină, săpată tu lemnu. Muriľi erau zuyrăpsiț di mînă di mastur, ca toț sîmțîľi erau fără cusure; și doľi fîrtaț. Daucă și Nasta, s-minduia cum s-u facă cama mușeată, di iu se-aducă icunari, - cînd manliherile și sinauerile acățară s-cadă di cătră partea iu cărăulsea Ververa: bam-bum-bam-bum! - se-avd̦a tufecheaua!
Țe era?
Ună păgană di arbineși deade di Ververa, țe si-nsurina pri ciuciula a Urliclui - și-l băgară tu pătăreauă. Ververa lă u turnă, foclu se-aprinse și tufechile cădeau dipriună: prim-pan-pam-pum!
Doi vulturi lăi si-nvîrteau tu luńina albastră a țerlui și aștiptau poate vîră mîrșă, iar cîte un trecător țe and̦ăma tu locurile ațeale - își fățea cruțe și trițea năinte, galbin di frică. Mași Ververa s-bătea și cînta:
Patru ańi tu încľisoare,
Nu ved lună, nu ved soare...
Și soarile țirnea pulbire di hrisafe piste golińi și păduri, aclo în sus, tu muntile di la Urliclu, munte furescu și armânescu.
DIT AÑIĽI AȚEĽI GREIĽI
Era prit anlu 1769, ńead̦ă-toamna.
Di trei d̦île ș-patru nopț - foclu ardea dipriună.
Di trei d̦île ș-patru nopț - mușeata, avuta, pirifina Voscopole ardea di patrule părț. Ună amare di fleacă era cîsîbălu, caplu a armîniului, prot tu cîsîbad̦ľi tuț, - Voscopolea cu ațeale 13 di ńiľe di case, cu averile a ľei fără numir, cu palățle și grădińile a ľei fără preacľe - șapte d̦île cale.
Iar limbile di foc, niorľi di fum - s-andămusea cu ațeale țe s-anălța di alăvdata Niculiță, di vărtoasa Yramoste, ca deadun să s-ducă-n țer și să s-plîngă la Dumnid̦ău, tră țe își lo mutrita di pri armâniu și lu alasă s-cheară.
Di mulțî ańi năinte, oamińi arăi își băgară urîtă minduire tră Voscopolea. Di multă zămane - averile a ľei, mușitețle a ľei vrea eľi s-li bagă tru mînă! Di ergu ș-di ziliu, ni oaspițľi nu ľi-acăța somnul, nu-ľi țînea loclu.
Ma, giońiľi a ľei, livend̦îľi armâńi - avegľea ș-năși. Și - cu vîrtutea a lor, eľi, di multe ori, nu-alăsară s-calcă și s-lă-mpradă hoara, cicior di dușman. Tr-ațea lă scoasiră ș-cîntic, cari ș-az tută d̦ua-l d̦îc:
Voscopolea nu-și si calcă,
Că-ľi sunt giońiľi mulț ș-alepțî...
Dicît - di calea aestă, nioaspițľi u plicusiră di toate părțîle, ca muștile și ca furnid̦le. Lăia cîmpurile și s-trunduia munțîľi di aurlările a lor. Niľe și ńiľe - apitrusea un după alantu. Di Dagli și di Colońia - dit fundul di Arbinișie, pînă di ningă amare, iu s-avea sculată turcamea pîn di un, ca s-u-mpradă și s-u gulească.
S-alumtară giońiľi voscopoleńi, tiniri și auși - își virsară sănd̦ile, iar muľerile, cum d̦îțe iar cînticlu, purtară fișechi tu pudhyeao, și țînură cheptu, deadun cu bărbațľi, ma dușmańiľi era mulț: un cădea - d̦ațe îľi loa loclu!
Și s-fread̦e giunaticlu voscopolinescu! Din-sus și dinghios, di la munte și di la cămpu arăvuiră năuntru arnăuțamea întreagă. Foc și fleacă s-arăspîndi piste tut loclu. Ardea avd̦îta Academie, tipografia - cum nu-avea altă tu Turchie, avuta Bibliotecă, sculiile și palățile s-fățea șcrum și cinușe. Iar aurlările, tufechile, sghicurile a muľerilor, plăngul a ficiorilor - fățea s-ță si pară că vine bitisita lumiľei.
Tu ună casă ca ună pălate, la icoana hrisusită ali Stă-Mărie, ardea nă candilă. Ningă năsă șidea împroastă, galbină ca peturlu di țeară, plîmtă ș-lăcrimată - Sultana, muľearea tiniră al Chendra Sarică, gione cu numă în toată Voscopolea.
Sultana, cu mîńile pri cheptu, cu ocľiľi la mușeata icoană, s-încľina ali Stă-Mărie s-ľi-ascapă bana a bărbat-sui, care era nafoară di hoară - și, mași cu doi soț, țînea ninga cheptu cu ună surie di arnăuț. Di trei d̦île el nu s-avea turnată acasă, nu și-avea acumtinată caplu pri căpitińiu, nu și-avea vid̦ută fumeaľea - un ficiuric și ună feată, cari ca doi anghiľi s-țînea di poľile a mă-sai și trimbura ca avyiuliile.
Frămse d̦ua, ascîpită soarle cama înyie, - că nu putea s-veadă ș-nîs ahtare ńilă. În țer nu luțea luna, și stealile s-avea ascumsă, ma luńina a fleacăľei luńina cîsîbălu - și cît puteai s-mutrești avîrliga di nîs. Era aroșe, fricoasă - aestă luńinare!
Prit vițińi, muľeri cu perľi dispultiț, bărbaț cu națľi în brață - fud̦ea ciușuiț, aspăreaț. Fud̦ea, alăga ca chiruț di minte. Iu? Nu știa niți eľi! Mutrea mași s-fugă, s-ascapă di foc, s-ascapă di vătămare!
Mași Sultana nu s-bătea din loc și nu-și scula ocľiľi di la icoană. Ea nu-avd̦a niți zghicurile, ea nu videa niți foclu, limbile di fleacă, niorľi di fum. Mintea a ľei, suflitlu a ľei, toată bana a ľei era diparte, nafoară di Voscopolea - la Chendra, la vrutlu a ľei bărbat.
- Stă-Mărie, aveagľe-l, Stă-Mărie - adu-ńi-l yiu!
Aeste graie ľi ișea di tu bud̦ă.
Iar Mitrulu, ficior di ținți ańi și Surina - feata cama împrustată, ca di d̦ațe ani, nu s-dispărța di mama a lor.
Era noaptea tricută, căndila lo s-apleacă, - foc și fleacă anvîrliga casa, ma Sultana nu s-mina di la icoană.
- Cîndu va s-yină tata?, întribă ńiclu Mitru.
Și tu ațea minută - boț și asunări s-avd̦îră la poartă, zghic și plîngu pitrundea di nafoară. S-dișcľise poarta di un cicălisit, și ningă scara di marmură, Sultana căd̦u lișinată. Ea își vid̦u bărbat-su, și-lu vid̦u Chendra agudit, pliguit tră moarte. Doi soț lu-aduțea di brață, iar di nolgica a cheptu-ľi fud̦ea ca izvur sînd̦ile.
- Mi mîcară dușmańiľi, muľeare...
Și-și bășe înveasta, își strease la inimă doľi scunchi și - suflitlu iși dit aestu gione țe s-părea că nu lu acață moartea.
Tricu puțînă oară - și alte boț, alte zghiliri, aeste cama vîrtoase, cama ayre, arăsunară aproape di casă. Era arnăuțiľi, era oamińiľi di cari pitricu ahănț tu eta alantă livendul Chendra Sarică. Tora ma, nu avea eľi frică! Chiru Chendra - chiru giunamea di Voscopole, chirură ațeľi țe apăra cîsîbălu! Tora nu-avea cari s-lă țînă calea, cari s-lă sta dinăinte. Și - acățară si-și scoată foclu tră oamińiľi țe lă si vîtămară.
Tăľea arnăuțiľi - cari s-lă ișea în cale, aprindea, - ca s-nu armînă cheatră piste cheatră di tută Voscopolea!
Ia-ľi, s-aproache, agiungu, arăvuescu și la casa al Chendra - gionile alumtător, tes ca nă fidane anamisa di udă. Sultana și-ľi veade. Și-ľi veade că suntu mulțî și arăi - ca șerchi înfărmăcoși.
- Tu măńile a lor nu mi dau!, d̦îse nîsă. Hiľi-a ńei, sunchiľi și duruțľi a ńei, - chirdut tatăl, va s-armîneț ș-fără mamă! Eu va mi duc la nîs. Pri voi - Dumnid̦ău s-v-aiba tu mutrita Lui...
Iar di la gușe își scoase dauă flurii țe înyilicea ma multu ca soarle.
- Na-vă cîte ună, s-vă hibă tr-aduțere aminte di la mine, ca să știț că și voi ați avut vîrnă-oară părințî.
Și, tu oara cînd arnăuțľi frănd̦ea porțî și ușe, ca s-intră în casă, Sultana își hipse tu cheptu cuțitlu di la brîulu al Chendra, și căd̦u moartă ningă nîs.
Arnăuțľi intrară. Eľi vid̦ură udălu împlin di sănd̦e, doi părințî vătămaț și doi ńiț țe zghilea și s-dipira piste trupurile moarte.
Anălțară apalile, ca si-ľi pitreacă și pri aești la părințîľi a lor; dicît, ńițľi îľi mutriră ahăt jilos, ahăt plîngăros - eľi era ahăt mușeaț - că pînă și inińile di cheatră, a dușmańilor, s-muľeară, și brațle lă căd̦ură.
Nu-ľi tăľeară, ma-ľi loară cu nîși.
Tricură de-atumțea mulțî ș-mulțî ańi. Voscopolea nu s-adră la loc. Averile chirură, mușitețle s-asteasiră. Aclo iu era pălaț, az easte erńie. Cîsîbălu muri, - ca s-nu înyead̦ă altă oară. Ași era scriată: mași stoguri di chețri, cîte un arbur pri-aoa ș-pri aclo spun că tu loclu ațel era vîrnoară multă aveare, multă bană.
D̦île-cale diparte di nîsă, pi-arîulu Vardar, easte un cîsîbă, Velescu, tu cari fud̦iră mulțî voscopoleańi. Aclo își vindecară arăńile, își plănsiră morțîľi și doxă chirută, ș-băgară si-și facă nao nicuchirată. Tu puțîn chiro - eľi si-mprustară, acățară noi thimeaľi.
Și-ași - ună seară di toamnă, tot di toamnă - ca tru 1769, cîndu fu aspartă tră totîna Voscopolea - doi călători intra Velescu. Avea întunicată ghine, cădea nă ploaie arcuroasă, țe ti pitrunde pîn’ di os, iar negurile era dipuse pînă pri loc.
Călătoriľi imna tăcuț, niuraț.
- Iu șeade Gheorghi al Munda - întribară eľi nă muľeare țe lă iși în cale.
- Ia, tu casa țea di na-ndreapta.
Călătoriľi intră pit poartă, discalică, tu ubor Gheorghi ľi-așteaptă cu haraua tu inimă și cu arîslu pri bud̦e, - fără s-ľi cunoască dip, cari suntu, fără să știbă di iu și tră țe yin.
La vatră, ningă foclu țe arăspîndea ună căldură mare și arușea mururile cu fleaca a lui, - Gheorghi înviță ca un di doľi călători, ațel cama tricutlu, ma ș-cama pripsitlu, om ca di 40 de-ańi, cu ocľiul mare, cu sufrînțeaua mărd̦ilată, era Mitru, armân și părmăteftu tu Anadolie, cu cari nîs avu s-facă multu lucru, fără si s-veadă și s-cunoască.
- Și cum di v-aflat s-bănaț tu Anadolie?, întribă țal Gheorghi - nă muľeare tricută, ma cari s-cunuștea că tu ńeatile a ľei lipsea s-avea sițirată inima la mulț giońi.
- Puțîńi au pățîtă ca mine - acăță să spună Mitrulu, și un nod îľi si feațe tu grumad̦u, iar ocľiľi ľi si umplură di lăcrińi. Și eu singur mi thămăsescu cum armaș yiu și băned̦ pînă az tută d̦ua!
Eu - oaspițľi-a mei, țîn minte ca din yis cîndu s-arse Voscopolea, hoara a mea. Aclo îńi si vătămară părințîľi. Mi loară născînțî arnăuț. Trei ani băńai tu horile di Colońia, iu mi băgară s-pascu vățle. Mi hrăniră mași cu pîne di misur, - mine, cari acasă, pînă și-a prăvd̦îlor lă dădeam di grîn. De-aclo, domnu-ńiu mi vindu la un beu, cari mi duse tu Muzăchie. Cîndu agiumșu ficior di 15 ańi, pășteam aclo nă irghilie di iape.
Cîte am pățîtă aclo, cîte arale am traptă - nu si spun cu spunearea!
Dipreapoia, nu știu tră țe lucru, beulu ńearse în Pole și mi lo cu năs. Aclo mi feațe hare a unui oaspe, care mi lo tu Anadolie. S-tihisi - noulu domnu - s-hibă om cu suflit. El ńi-avu cîștigă - mi băgă pri tehne, iar cîndu agiumșu tinir di 20 ańi, îńi deade buńi părad̦ - și mi-acățai di lucru singur.
Cu numa al Dumnid̦ău și cu îndriptatea - nu chirui. Az un, mîne doi, puțîn cîte puțîn me-aduse pri aradă Ațel de-analtu. Astăd̦, pot ca s-d̦îc că am ș-eu nă bucată di pîne, ș-că va s-alas țiva la fumeaľe, ca s-nu-armână pri tu căľiuri după moartea-ńi, și s-nu mi blastimă!
Călătorlu Mitru spunea năinte - cîte cunuscu tu bană, ma cathe grai de-a lui pitrundea tu inima ali țal Gheorghi ca nă penură arușită în foc. Ea nu-și loa ocľiľi di pri nîs dicît ca si-și așteargă lăcrińile, țe nu putea si șî le-acumtină. Că ș-nîsă, mărata, era voscopoleană, că și părințîľi a ľei s-vîtămară aclo. Ș-nîsă țînea ghine minte - cum lu adusiră tată-su, vîtămat, noaptea, cum mă-sa si pitrumse singură cu cuțutlu. Și apoia cîte arale și fărmațe cunuscu nîsă - nu era niți ma ńiț, niți ma puțîne de-a oaspelui țe lă vine tora prota oară în casă.
Ca tră ciudie ș-nîsă di la moarte!
- Și nu țîńi minte cum îľi cľima părințîľi a tăi?, întribă ea pri Mitrul.
- Nu, că eram ńic, ficior di ținți ańi, și agărșii. Ahăt știu mași, că aveam ș-eu ună soră, ma - țe s-feațe, iu s-află, bănead̦ă ică muri, pînă tora nu am avd̦îtă... Di iu s-avdu? Ea lo ună cale, eu - altă...
- Ș-nu ț-armase vîrnu semnu di la nîși?
- Ia, d̦îse nîs, am ună flurie - spind̦urată di sîhate.
La aeste zboară, muľearea arsări - ca mușcată di șearpe. Vru s-ľea fluria tu mînă, ma mîna ľi trimbura, fața-ľi si feațe galbină ca țeara, apoi a albă ca cartea.
- Ah, Mitru - fratile a ńeu!
Ahăt putu s-d̦îcă nîsă, ș-căd̦u lișinată, ca agudită di sfulgu.
Ași era, cum d̦îse ea. Oaspele, care își spuse ahîte pățîri, era Mitru, ficiorlu al Chendra Sarică și ali Sultane, iar nîsă era Surina, sora a lui.
Dinintea lor lă muriră părințîľi, iar eľi fură arăchiț di arnăuț și duși - fratle tu un loc, sora tu altu, ș-tora - dupa 40 di ańi, se-afla iară.
Mărațľi di armâńi - ți ańi grei au tricută!
KIR DIMARHUL DI ARMIRO
Ațeľi țe se-au dusă Armiro, tu Thisălie, spun că la mard̦inea aestui cîsîbă easte nă gimie adrată di multă zămane. Minareea gimiiľei easte multu analtă și di pri nîsă s-veade cătră-n sus tut cîmpul din Thisălie, iar cătră-nghios - munțîľi di Agrafa ș-di Atica.
Cu puțîńi meși nîinte ca se-acață polimlu di la 1897, tr-aestă minaree eara mare-ncăceare tu mingilizea di Armiro. Nîscînțî d̦îțea că lipseaște s-iu surpă, alțî minduia că-i ghine si-u-alasă, că - țe știi? - poate s-lipsească tu ună oară urută. Cu aești țînea și Kir Dimarhul, - gugiabașlu, cum va-ľi d̦îțem noi
Stîmîńi și meși întred̦ si-ncăceară tr-aestu lucru, ma tut ună cărare nu putu si-ľi si da, că la armiroț - di la d̦îcă pîn’ la faptă easte diparte, ca di la loc pînă la țer. Ași easte: oamińiľi cari zburăscu multe - fac puțîne, i nu fac țiva di cu tot.
Și - vrea si zburească ș-vrea si s-încace cari-ști nica cîț meși, ciorbagiad̦ľi di Armiro, ma agiumse polimlu di la ’97, cari lî tîľe tută orixea.
Ninga niplîscînită întîńea tufeche și niańiurd̦ită bîrutea, lî si părea a armiroțlor că lipseaște - mași s-va și se-aibă cicioare sănătoase - ca se-agiungă trîși în Pole. Nu-i zborlu că mulț agiumsiră, - mași că s-dusiră-n Pole ligaț ș-fără ca s-va; iar cicioarle le-avură bune și sănătoase, - ma tră fugă nîpoi, că tră nîinte calea eara acățată di turț, și-apoia niți că u știa ahît ghine, ași că - Dumnid̦ă s-n-ascapă! - putea s-cheară țiva pri tu pădurle împline di ayrińi, și-apoia țe lî si fățea hala!
Tr-ațea, ca oamińi cu minte cum fură di totna, cîndu vid̦ură că turțîľi nu vor s-facă șicaie, ma trag tu carne, armiroțľi își d̦isiră: „Macă-i ași, - noi știm și-aľiumtrea!“ Și, ca s-lî hibă ma lișor și s-nu si încheadică țiva tu-alăgare, stratioțľi s-lișurară di greața țe purta, - arcară tufechi, cord̦î și-alte ahtări lucre nilipsite, și-apoia - aoa! fac soțľi, - acață-ľi ma s-hii gione...
Turțîľi își mutrea lucrulu a lor: azi Tîrnuva, mîne Larisa, alantă d̦uă Trîcol, apoi Fersala, Viliștin, Domoco... Tute ațeale țe aspunea armiroțľi că nu pot s-li surpă topile di piste tut loclu - li loa turțîľi, cum s-loa ună-oară Ierihonlu, mași cu cîntițe ș-cu șuirări.
Cîndu yineà aeste hîbărĭ Armirò a armiròțlor lî trițea ca un her arațe tu inimă și, d̦uă-noapte - tut pi heavră ș-trimburare se-afla marațľi di oamińi. Agîrșiră încîcerle, mingilizea se-asparse, ș-tuț tora eara pri ună minte: s-fugă cîtră iu s-lî veadă ocľiľi, - s-fugă Athina, Piloponis, tu nisii, bre ș-naparte di-amare ma s-hibă zore, mași s-nu avdă tochile ș-tufechile, că lî loa urecľile, nu altă!
Că turțîľi vrea-l ľea cîsîbălu, că vrea s-facă domńi pri casile a lor, - tute halale s-lî hibă. More, ca s-vrea si-l ľea cu bunlu, lî dîdea oamińiľi ș-cîte ună pișcheșe! Ma, frica eara aestă: nacă yin turțîľi fără s-ľi veadă, fără s-ľi-aduchească? Nacă intră țiva di napandica ș-ľi află pri tuț nîuntru? Cumu s-facă si știbă cîndu va se-aproache turțîli, ca si-și ľea pîltările fără s-pată țiva?
Atumțea și-adusiră aminte di minareea di la mard̦inea a cîsîbălui. Și, duchiră că ghine gri Kir Dimarhul, cîndu d̦îse s-nu u aspargă, că poate s-lipsească ti ună oară urută. Mași minareea putea s-ľi-ascapă tora. Și-apoia - d̦îțeț că nu vrea bășeare tu frunte Dimarhul!
Și-ași, giońiľi di Armiro apufăsiră ca, di cathe d̦uă, un di nîși si se-alină pri minaree, ș-de-aclo s-mutrească di tute părțîle. Cît va s-veadă că da cap turțîľi, el s-da ună boațe, și-atumțea, tuț si-u-angană cîtră iu s-poată.
Cît tr-aestu lucru, cama bun om di dimarhul - niți că putea si se-află. El, ca părinte al cîsîbălui, lipsea tora si-și ascapă fumeaľea di la chirire. Apoia s-tihisi că avea ocľi buńi și ună boațe di... Ună boațe di țe vreț voi, - eu d̦îc mași că eara multu vîrtoasă și sănătoasă aestă boațe!
Și, ia-l maratlu di dimarhu, ninga niapirită ghine, că se-alină pi minaree și - cu ocľiľi cîtră-n sus, di iu se-aștipta turțîľi, mutreaște di cu dimineața pînă seara, naca s-ved di iuva. Tricu ună, tricură doauă, tricură trei d̦île - ș-tut amîna turțîľi s-yină.
Eara veara. Soarle ardea di tuchea. Lailu dimarhu anuta tu sudori și-ľi se-avea friptă caplu, ma tut șidea și-arăvda. Mași cîte vîrnă oară ľi se-aura și-a lui și d̦îțea: „Uf! - țe nu yin ună oară ș-turțîľi aești, s-me-ascapă!“
Tricură și-alte d̦île, ș-cîndu - ca după vîrnă stîmînă, na!: dimarhul and̦ăreaște, cîtră partea din sus, ca un nior di pulbire. Dișcľide ocľiľi ma mări, ciuleaște urecľile ma ghine și - sta, fără si s-mină! După puțînă oară, el avde ca boț di oamińi, ca vrondu di tufechi, apoia - cu cît se-apruchea pulbirea, el putu s-veadă și flămuri aroșe și fesuri, putu s-aduchească ș-că oamińiľi yin căvală, avd̦î curat plîscînirle di tufechi, bre - pînă ș-cîntițe putu se-avdă ghine.
„Turchi erhonde!“ („Yin turțîľi!“) - strigă nîs atumțea, di s-trunduiră munțîľi ș-văľiurle, și nica nibitisit ghine zborlu - s-dipuse tr-oară, ca s-nu țiva di-armîne ma nîpoi de-alanțî.
„Turchi erhonde!“ La aestă strigare, ńiľi și ńiľi di oamińi alăga tu tute părțîle, canda ľi-avina drațľi dinîpoi. La aestă strigare - stratioțľi și-alăsară tufechile și cord̦île, bărbațľi și-agîrșiră muľerle, părințîľi - fumeaľea. Cari disviscuț, cari disculțî, cari cu caplu gol - fud̦ea tuț, di s-părea că au areapite la cicioare, nu altă!
Pînă s-d̦îț ținți - cicior di armirot nu-armase Armiro! Iar turțîľi yinea ună-ună... Tufechile arăsuna, cîntițle se-avd̦a...
Ia-ľi... se-aproache, ș-după puțînă oară, intră Armiro. Ma - thamă ș-ciudie! Eľi nu eara turț, eľi nu eara dușmaniľi di cari s-cutrimburară ahît multu giońiľi di Armiro!
Țe eara atumțea? - S-vî spun, ca si știț. Eara ună numtă di armâńi-fărșiroț, țe yinea Armiro ca s-ľea niveasta, iar d̦ua țe s-feațiră aeste - s-tihisi s-hibă dumînică. După adetea lor, fărșiroțľi yinea încalar, cu flămburi aroșe, și aruca tufechi. Ași că, di numtarľi fărșiroț se-aspăre stratolu, se-aspăreară tuț armiroțľi di Armiro - di nu știa cîtră iu si-u ľea...
Lipsi ca s-treacă nîscînte d̦île, pînă ca si s-achicăsească lucrulu și si s-toarnă iară cathe-un acasă, tuț ațeľi țe se-aspusiră ahît giońi la fugă.
Iară acîță si s-alină dimarhul pri minaree și si s-tuchească tu soarle di veară di Thisălie. Ma ca s-nu-ľi si pară și-altă oară armâńiľi - turț, di calea aestă ľi si deade ș-un agiutor, că - de!, cît țe s-hibă, patru ocľi ved cama ghine di doi.
Ași îľi yinea ma lișor și-a dimarhlui, că avea maratlu di om cu cari se-alăxească un zbor - d̦ua di un an!
Dicît tora nu fu lipsită ca si s-pidhipsească multu. Turțîľi, adevărațľi turț, vrură poate s-lă facă nă buneață și s-ľi-ascapă di-ahîtă pidhipsire. Tr-ațea, se-ayunisiră s-yină Armiro și si-l ľea cîsîbălu!
CURCUSURA
Canda-i azi. Țe ghine ńi-aduc aminte! Tricură ańi mulț - și nîpoi nu pot s-u-agîrșescu muma. Di multe ori, tru nopțîle di iarnă, cîndu vimtul aurlă năfoară, tes tu pat, mi șuț tu doagă, încľid ocľiľi și - cu mintea la bana di unoară, la bana di ficior, ved ca dinintea mea pri ľirtata di mumă, cum mina caplu, cum s-dipune, s-năireaște, si vîryeaște cu niveastile.
De - lai mumă! Ună era în hoară. Curcusura - pi numa-ľi.
Țe ńeată avea tru tinireață - nu știu; că eu ńi-u thimisescu mași moașe, ună moașe multu tricută.
Era analtă mași cît un fîltar, cu un cîsor, ca gľem, pi schinare, cu ună pișchire mare-mare în cap; înviscută tu țipune di iarnă, cu sarică prisupră, cu ună curauă di mesi, largă cît palma - di ți si părea că i bîgată maia tută nuntru, iar di curauă spind̦ura, ligată, ună cîstură, dinț faptă, ș-veacľe, di cîndu s-aprease eta; tru cicioare - niște țîruhi mări și greale, di ți si părea că, tu imnare, nîse u trag muma!
Cîndu u videai prota oară, țî yinea s-ti căhtești de-arîs.
Fața ľi si avea faptă sufre-sufre, iar în gură - vîrnu dinte!
Canda Dumnid̦ău u avea cruită trî peza lumiľei și ta si-și treacă linivoșľi oara cu nîsă-n gură.
Și - bînă ahît multu moașea, că ți si părea că nu și-u-are tra s-moară. Tuș canda moartea își fățea inate cu nîsă, nu vrea s-u ľea - trî hazea lumiľei.
Cîndu u întriba vîrnu - cîț ańi are, ea d̦îțea: întribaț nuclu dit ubor, că tată-ńiu-l simină în d̦ua țe mi feciu mine. Ș-țe nuc era ațel! Analtu și gros - di țî părea că are ńiľe di ańi, ma cu tute aeste, cînd muri Curcusura nu avea umplută ghine ună sută și yinyițli di-ańi...
Pînă își muri, muma nu știu țe va s-d̦îcă s-cadă di cicioare. Cu un școp tu mînă, aplicată și anarga-anarga - nu s-fățea s-lipsească ună marț din păzare. Ș-u avea că nu va s-facă păzarea, ca s-nu iasă nîsă.
Era, unoară, nă d̦uă di păzare. Muma - s-turnă dit cirșie ca tru oara cîndu s-ameastică noaptea cu d̦ua. Noi, nipoțľi u aștiptam hîrhochi pri praglu di ușe, - că nu s-turna ea acasă fără țiva mușuteț! Cum intră în casă, nă himusim tuț cătră nîsă - și nu eram puțîńi, ca vîră patrusprîd̦ațe... Un u trîd̦ea di trastru, altu di mînă, altu di poală, altu vrea si-ľi bagă mîna-n gepe, și - ca di la pîtid̦îre, strigam toț: „ș-a ńia, mumă, ș-a ńia!“
Și, muma șid̦u ningă vatră. Foclu ardea, un foc armânescu țe dugurea di aoa ș-nă oară cale!
Nă feațim aroată deavîrliga di nîsă, ș-ea - cu boațea a ľei, țe părea ca di ficiurie, nă d̦îse: „Staț, lai, că mi-apitrusit!“ - iar din gepe scoase ca ună șimie di alune. Ľi bășeam mîna tuț, ș-ea - ună cîte ună, nă împărțî tute alunile, ș-cum noi fățeam lavă ș-nă încăceam, că taha unlu lo alună ma mare de-alantu, ună di nurări, ți s-afla față, d̦îse: „Cum nu țî angreacă, lea dado, di ti încaci cu ficiorľi!“
Aestă așteaptă moașa, ca si strigă și si s-încace apoia cu săhățle; că nu au arșine, că sta cu mîńile-n poală ș-cu ciciorele tu cinușe, că suntu di cîile s-lă da nîsă apă în gură, că tu chirolu aľei lumea era altă turlie, înveastile nu-aveau gură dinintea soacriľei, că șeapte ańi di d̦île - nîsă nu zbură cu bărbat-su nintea sucrimiľei, iar tinirile di tora zburăscu ș-isusite!
Alteori nu bitisea cu gura - pînă nu fud̦ea tuț di ningă nîsă, - canda lu-avina cîvgălu cu țeara, că un zbor u astăľea, ș-ahît agiund̦ea.
Ma, di calea aestă - nu agiumse pînă aclo. După țe gri - cîte gri, s-turnă cătră nora ațea cama ńica și-ľi d̦îse:
- Țe stai ași, tine? Ia adu tortul ațel aroșlu și druga aoa, că ficiorľi vor marțu, ti agărșiși că mîne-i marțul? „Marțu, marțu vrem!“ - strigăm noi, tuț - și, tr-oară, muma șuță un hir lungu, fațe marțul, numiră cîț him, și dit ună cutie rud̦inată scoase niște pîrăd̦iț cu guvă, ľi îmbăiră cîte un tru marțu și nă li tricu la tuț di gușe. Apoia nă ligă marțu ș-la mînă, ș-la cicior.
- S-nu v-arădeț di scuteț marțul - nă d̦îse nîsă - că daț giuvape! Ațel di digușe vă-l băgai tra s-nu vă lăească soarle, ațel di la mînă - ca s-nu vă sirpicaț, iar ațel di la cicior - s-nu vă închidicaț noaptea pi tu căľiuri, cîndu imnaț tu întunearic. După noauă d̦île, va s-agiungă lîndurile cu lilioțľi, va s-vă li scotă atumțea, și va li băgăm pri nuc, s-li ľea lîndărușile, iar voi va s-lî cîntaț:
Lîndărușe, fachicușe,
Dă-ńi niheamă sănătate -
S-ńi bănead̦ă dada ș-tate,
Sora meauă, cu tut frate;
Ș-va di tuț tu viaete,
S-ńi-aduț misur ș-birichete!
Iar voi, featile - si strigaț: „lîndărușe, fachicușe, aripitle a tale - mîńile a meale“ - ca s-vă fugă lucrulu și s-vă gioacă mîńile, ca aripile a lînduriľei. Țîneț cîte ună coarnă uscată! Mîne dimineața, agiune, s-u angľitaț cu un nod di apă, ca Dumnid̦ău s-vă dă sănătate, iar voi - loatile di vimtu, s-vă loaț mîne furca cu caer albu, ca lucrile s-vă ńeargă ambar, s-aveț inima hărioasă, albă ca un caer! S-nu băgaț mîna pri ac, ta s-vă ľea zaľea. Ca s-înțăpaț cu aclu, va-ńi si sirpichead̦ă tutiputa, nu va putem si sculăm caplu di lăngori, mușcări di inimă, înțăpături pri mîńi și prit cicioare va s-avem tut anlu! Ș-borge s-nu plătiț mîne, că tut anlu pri plată va s-v-aflaț!
Lale Teja, ca apus-apus di iu era tes, greaște:
- Ore, mamo, alasă-le ațeale, ma - ași s-țam urăciunea - spune, ca s-avdă ș-nipoțľi, cățe are lîndura coada ca di foartică, ș-cățe ș-adară cuibul prit case, și-are și ghiurdane di gușe?
Ahtări întribări u arîsea mult - ľirtata di mumă. Își acîță, di cara, narea - cu daule mîńi, semnu că easte cu chefe, și nă spuse părămithlu aestu:
„Era unăoară un bărbat, ca di ilichie niheamă tricută, - ia, ca mine s-d̦îțem, di vărnă țind̦ăț de-ańi... (Cu tută că avea aprucheată suta ș-yinyiț - vîrnă-oară Curcusura nu s-fățea ma mare di țind̦ăț de-ani!) Și - omlu aestu avea trei feate, tute tu ilichie și vărnă nu ș-era mărtată. Eeee... ghine ma, vińe oara ș-chirolu ca amirălu s-lu acľeamă ș-pri tatăl a featilor tru aschere, că s-fățea polim. Ma, maratlu di om - ľi vińea s-glărească anda s-minduia cum s-alasă acasă featile singure. Tră ațea căd̦u pri mare cripare, și tută d̦ua stătea învirinat.
Ună dimineață, feata ațea ma marea intră tu oda a tată-sui, și cîndu-l vid̦u nîrăit di plîngu, îľi d̦îse:
- Țe ai, tată, di plînd̦i, nu-ńi aspuńi și-a nia?
- Țe s-nu plîngu, lea hiľe! Amirălu mi acľeamă tru-aschere, la polim, ș-cum va s-v-alas voi singure?
- Aaa... Tră aestă plînd̦i, tată!... Eu d̦îțeam că aveai gaileie s-ńi-adari prica și s-mi măriț cît ma tr-oară, ș-tine ti minduiești la lucri dip chirute!
Altă dimineață s-duse feata ațea nolgicana la tată-su, ș-cum află ș-nîsă tră țe s-plînd̦ea el, ľi d̦îse ș-ea zboarile a sor-sai ma marea.
Duse ma năpoi ș-ńica feată, și-ľi d̦îse:
- Cățe, tată, tut uhted̦, plînd̦î și stai învirinat? Spune-ńi și a ńia, nacă aflăm vîrnă cearei, ca s-ță treacă dorlu ți ti arde!
- Țe s-ță spun, hiľe-mea... Ñi-easte frică s-nu mi paraľeai ș-tine, ca surările a tale, ma... cu tută aestă, s-ță spun: ia, amirălu va s-mi disparță di casa mea, di fumeaľea mea, și s-mi pitreacă tu polim.
- Tră aestă ti jilești? - ľi d̦îse feata. Ñergu mine tu loclu a tău!
Di harauă, tată-su u bășe pi frămte, apoia u îndreapse, îľi tăľe perlu, ľi băgă strańe ficiurești, și - pri un cal țe mîca niori, feata fud̦i a doua-d̦ de-acasă.
Cîndu s-dispărțîră, tatăl a featiľei scoase trei peri di barbă și îľi arucă după feată. Iar perľi - s-feațiră cîțiluși și s-loară după calu a featiľei...
Și-agiumse feata tu strańe di ficior, la palatea amirălui, iu toț s-ciudisiră di mușiteața aestui nou ascherli. Mași ficiorlu a amirălui, di oara țe u vid̦u - aduchi că i feată, ńearse la mă-sa, la amirăroańea, și-ľi d̦îse:
- Mamă, noulu ascherli easte feată, nu i ficior!
- Nu, hiľiu - ma, cara s-vrei s-ti umpľi, duțeț-vă-n cirșie deadun, și - ca s-tragă la neale, la veri, la ghiurdăńi ș-la biligichi, easte feată, iar ca s-tragă la tufechi, la rivolveri, la cuțute - easte ficior.
Cîțilușiľi, cari era aclo, avd̦îră zboarle aeste, și s-dusiră di-ľi spuseră a featiľei. Tr-ațea, cîndu nîsă iși în cirșie cu ficiorlu di amiră, ș-vru ficiorlu s-tragă la giuvaergi, îľi d̦îse:
- Țe, muľeri him noi? Ai la arme - că eale suntu ti bărbaț ca noi!
Seara s-turnară acasă, și cîndu ficiorlu de-amiră ľi spuse a mă-sai că noulu ascherli trapse la arme, amirăroańea d̦îse:
- Ved̦ că duchii mine că easte ficior? Ma, cara s-vrei s-afľi nica ma ghine, duțeț-vă di vă culcaț tu iarbă vearde, sum fag. Dimneața, cîndu va s-vă sculaț, la tine va s-hibă aroauă loclu, iarba - vearde, iar la nîs, ca s-hibă feată, va s-mărănyipsească și va s-îngălbinească iarba.
Cîțilușľi iar avd̦iră și iar s-dusiră di-ľi spusiră a featiľei, și - piste noapte, cînd ficiorlu de-amiră ș-noulu ascherli durńeau, cîțilușiľi purtară apă-n gură, di adăpară iarba, ași că, dimneața, loclu a featiľei era ma vearde, ma cu aroauă dicît a ficiorlui, cari di sibepea aestă va s-cripa di inate.
Ñearsiră tu polim, s-bătură cu dușmanlu, feata feațe multe giuneț, tru sone azvinsiră.
Cîndu, sîlghită dit aschere, feata fud̦ea tr-acasă, ficiorlu di amiră u pitricu diparte, pînă la un arîu. Cît s-arucă dinaparte, feata ľi strigă: „Feată ńi-eram, feată mi tornu!“
Ficiorlu di amiră mutrea după nîsă - cu multă sivdaie, și cîndu își turnă feata fața cătră nîs nica ună oară, el trapse cu nelu a lui și-u agudi pi cărinte. Dintile agudit - s-feațe de-asime, și lucrulu aestu lu știa ficiorlu di amiră! Cîndu s-turnă acasă, ľi spuse a măsa-i.
Di d̦ua ațea, ficiorlu di amiră u avea mintea tut la feată-ascherli, ș-ca s-poată s-u află, s-feațe ca țiritor, băgă strańe vecľe, arupte, dispiticate, lo ună tisagă cu cărușe, s-alagă di hoară-hoară.
Ași agiumse ficiorlu de-amiră ș-tu hoara featiľei. Duse el tu uborlu a ľei, și strigă: „Aide, fuse, fuse, fuse, bune...“ La zboarile aeste, feata scoase caplu pri tu pingere. Ficiorlu u vid̦u, și - după dinte, u cunuscu.
Lo feata fuse, ma - tru oara țe-ľi misura meľilu, - că mași cu meľiu vindea fuse el, nu știu cum s-feațe și meľilu s-virsă. Ficiorlu acăță s-lu adună di gîrnuț, ca s-treacă oara...
- Na altu, și-alasă-l ațel tu găľińi, ľi d̦îse ținiva.
- Aestu-ńi fu tihea, va-ńi lu adun!, nu vru el.
Cu ași, cu ași - lu acăță noaptea. Iu s-ducă? Că hane, ved̦ că nu avea tu hoara ațea. Ľi feațe arigeaie a tatălui a featiľei, s-lu alasă s-doarmă aclo. Și - lu alăsă. Ș-di bun țe era, nicuchirlu a casiľei lu băgă s-doarmă în casă, tu cohe.
Cîndu si culcă, „fusarlu“ vid̦u că feata doarme tru ună sfinduche iu u încľidea tată-su. Și, ńead̦ă-nopță - cîndu tuț durńea, si sculă, arucă țară di mortu piste tuț din casă, ca s-nu si dișteaptă ayońea, lo sfinduchea cu feata di anumirea ș-fud̦, fud̦ - ca puiľilu!
Cîndu agiumsiră aproape di palatea amirălui, feata s-diștiptă și avd̦ă cucoțľi cum cînta. Ea nu știa iu s-află, ș-gri di trei ori: „Tată, tată! Canda cîntă cucoțľi a amirălui, canda n-aflăm la palatea lui!“
- Aclo va s-intrăm tora, - ľi-u turnă ficiorlu de-amiră.
Cîndu avd̦î feata boațea aestă, aduchi iu s-află, s-năiri multu că u furară di la tată-su, și s-giură ca - trei ańi s-nu scoată zbor din gură!
U scoasiră dit sfinduche, u înviscură tu strańe amirărești, și cîndu u vid̦u ficiorlu di amiră - armase ca glar după mușiteața a ľei, ma - țe u vrei, că era mută, și - cum putea el s-ľea nă înveastă fără limbă?
Tricură aproape trei ańi. Țe nu-ľi feațiră, si zburască, ma feata - țiva-ici, mută - ș-bitisită!
Vid̦ură țe vid̦ură și-u feațiră apoia ca huzmicheară, și ľi dădea multă zore.
Ficiorlu di amiră nu putea s-amînă ninsurat. Pînă ma năpoi lu cîndisiră s-ľea altă. Țe s-facă? S-isusi, ș-tora apărńiră numta! Ma, cît multu u vrea ma ninte pri feata furată - ahît nu u vrea s-u veadă tora! Ca s-u cheară, u pitricură s-ľea aluat di la lamńe, tra s-fîrmită pîne trî numtă.
Marata di feată închisi, ma cum si s-ducă ea, că nimîcată știa că nu ascapă! Tr-ațea, în cale - șid̦u tu un loc ș-plînd̦ea, plînd̦ea di ti curma ńila.
Ali mire ľi si feațe ńilă mare. Iși la feată, ca muľeare, și-ľi d̦îse:
- Țe plînd̦, lea feată?
- Țe s-nu plîngu, tetă! Că mi pitrec la lamńea, s-ľeau aluat!
- Nu te-aspare, - ľi-u toarnă mira! Du-te, că nu va paț țiva. Ma, cîndu va ti aprochi di casa lamńiľei, va s-ved̦ un mer anvîrligat di schińi. Tine cură-l di schińi ș-apoia ľea un mer, ca s-vrei s-mîți.
Ma-nclo va s-afľi un yumar, cari tu loc di paľe - are oase dinainte, ș-un cîne care - tu loc di oase, are paľe dinainte. Tinea ľea oasile di la yumar, arucă-le la cîne, și paľile di la cîne bagă-le la yumar. Ș-nica ună: la poarta casiľei ali lamńe easte nă fîntînă nicurată di vîrnă oară, împlină di jegne. Tine cură-o ghine, mușeat, bea apă și intră apoia fără frică la lamńea.
Feata feațe cum u înviță mira, intră la lamńe și-ľi d̦îse:
- Bună d̦ua, tetă! Nu-ńi dai niheamă aluat, că va amirălu s-fîrmită pîne trî numta a hiľi-sui?
- Dipuni-te, hiľea mea, înghios tu țilar ș-ľea-l!
Feata s-dipuse, lo aluatlu și nu s-turnă pri la lamńe niți s-ľi alasă sănătate, că știa țe u așteaptă - ma, dit țilar, tu ubor, și - afoară din casă!
Lamńea, cari și struxea dințîľi ta s-u mîcă, ma vid̦u di la pingeri că feata fud̦i, s-lo după nîsă. Cîndu feata agiumse la fîntănă, lamńea strigă: „Fîntănă, acață-u!“ Ghine ma - fîntăna-ľi d̦îse: „Tine, lamńe, arucai cuprii tu mine, ș-mi alăsai împlină di jegne, iar nîsă - feata, mi cură și biu apă dit mine! Acață-u tine, ca s-vrei!“
Tricu ș-pi la cîne, feata. „Acață-u, cîne!“, strigă lamńea. „Cum di nu...“ d̦îse aestu, „tine ńi arucai paľe, ma feata ńi deade oase!“ Tricu ș-pi la yumar. „Acață-u!“ - d̦îse lamńea. „Cum di nu...“ - ľi-u turnă s-yumarlu. „Tine-ńi dădeai s-mîc oase, ea ńi-arucă paľe!“ Tricu pi la mer: „Acață-u, mer!“ - d̦îse lamńea. Ma, merlu: „Cum di nu! Tine mi alăsai s-mi încalic schińiľi, ș-feata aestă tricu pri aoa, ș-ľi cură!“
Cu aeste, feata ascăpă di lamńe și - tuț di casa amirălui s-ciudisiră, cum putu nîsă s-aducă aluat di la lamńe și s-ascapă nimîcată!
Ca s-ľi da greață mare, ficiorlu di amiră îľi căftă - chiro di iarnă - s-arnească tută calea, di la nîs pînă la casa înveastiľei, și di ună parte ș-di alantă s-aibă mași meri ș-alțî arburi mușeaț!
Feata acăță iară s-plîngă. Mira ľi iși diznou și-ľi d̦îse:
- Tine, feata mea, ascundi-te astă seară, că piste noapte va tragă un vimtu ahît zurlu - ți va aspară lumea: arboriľi va hibă minaț dit loc, calea pri iu va s-treacă mîne ațeľi cu numta, va hibă curată-yilie, iar di ună parte ș-di alantă va s-aibă arburi multu mușeaț.
S-ciudisiră și sărmănițľi di-ațea țe vid̦ură dimneața! Calea - di la niveasta la yrambolu, era ca ună grădină dit paradhis!
Aficiorlui diamiră - nica ma multă inate îľi vińe, și-ľi d̦îse:
- S-aruvińi calea, di la mine pînă la socru-ńiu, cu apă purtată tu țir!
Iși iară corba di feată nafoară, și s-tuchi tu plîngu! Și iară ľi si spuse mira:
- Țe, lea feata mea, nica nu ascăpași di-arale? Ia ľea tine țirlu - ș-eu va s-angan puiľi.
Feata țînu țirlu, iar puiľi s-găľinară și astupară guvile-ľi. Ași - feata aruvină calea!
Apărńiră numta. Loară niveasta și-i dusiră la bisearică. A tutulor lă deadiră țeri, iar ali feate îľi băgară tu ungľile di mîńi spidhă di d̦adă. Și, s-arse, d̦ada ș-acățară si s-ardă ș-ungľile. Lumea ahurhi si strigă! Ľi mutară ali niveaste zăvonlu - și ahurhi s-grească ș-nîsă:
Cufă, cufă, dorină,
Glară și nevoľină -
Lea-ț ocľiľi di pi curuńi:
Ț-arsiși ungľile di mîńi!
D̦ua ațea s-umplea trei ańi di cîndu feata fu furată. Giratlu era pînă d̦ua ațea, ș-cu tută că lumea u știa mută, ea strigă atumțea:
Cufă, dorină s-ti faț,
Ca s-azbori pri tu bărbaț,
S-ti faț lindărușe,
Și si-ńi ieși irușe -
Prit cripituri di ușe!
Niveasta s-feațe tru oară puiľiu, și-azbuiră di ninga ficiorlu di amiră. Tru-ațea oară, muta di pînă aeri fu înviscută tu strańe di înveastă și - ficiorlu di-amiră si-ncurună cu nîsă!
Puiľilu țe s-feațe alantă niveastă - s-acľeamă lîndărușe. Cîndu azbuiră prit cripitura di ușe, oamińiľi s-himusiră cu furticușa și-ľi tăľeară fustanea di înveastă, ma foartica s-acîță di strańiu și s-feațe coadă. Di-ațea, lîndărușa are coada ca furticușe. Ghiurdanea di flurie - armase tot ghiurdane ș-la lîndură, și - di dorlu că nu putu, ca niveastă, si-și facă ș-ea casa a ľei, ca lîndură și-adară cuibul prit case, pri sum streahă“.
Cîndu muma bitisi părămithlu ali lîndure, acățară cucoțľi s-cîntă.
Curcusura (țe numă!, trî ea, cari era ahîntu bună!) - nai harauă era seara ațea, di nu durńi vîrnu tută noaptea! „Ași i ghine - hiľi a ńei“, d̦îse nîsă, „ca tut anlu s-hiț diștepțî și s-nu u aveț mintea mași la somnu“.
Altu marțu nu feațim cu muma. Anlu ațel u ľirtă Dumnid̦ău, ș-tora nu si știe di nu s-feațiră loc și oasile nica. Ma cît nă vrea, ľirtata, ș-cît u plîmsim cîndu muri - cu tuti că era multu moașe!
Țe ghine bănam tu chirolu ațel! Eram ficiori, gailei nu aveam, iar muma nî avea ca puiľi di cloce.
Tricură ańi de-atumțea! Ază, tuț nipoțľi ali Curcusuri him bărbaț, arăspîndiț pri-aoa ș-pri-aclo, și mași cu gailei, și auși nainte di chiro.
BUȘCUL
Deadim la doauăli masuri și mulile arujiră tră cunache.
Discîrcăm.
Țe lai virdeață! Ț-era ńilă s-calț. Lilicile - ună boie, s-ti îngrochi năuntru; iarba - s-trad̦ cu coasa. Cărvănarľi nu călca împade di harauă, l-arîdea fața!
Ași lă si-află: s-imnă eľi pri pade, noaptea tu-ntunearic, și si s-tuchească ńead̦ă-veara tu soare, tu părjală. Trî nîși - calu easte năinte di fumeaľe, că di cal easte ligată bana lor, a armâńilor; di pri el așteaptă ahîte guri acasă, ca puiľi di-alîndură; calu-ľi poartă casa, el lu-alină veara tu munte, îl dipune tu-arniu. Tr-aestă, s-nu-ľi puteare calu, ni mîcă, ni bea; cărvănarlu sta cripat și-nvirinat, canda are mortul în casă.
De, lai armâńi, de! Cripările a cailor și a oilor vă bat, fărmațile ali tutipută vă mîcă!
Era noaptea. Arîțimea nopțîlor di prumuveară tu munte i minută. Soțľi-ńi turna aștirnuminturile a cailor, mulile se-antîvîlea, alte păștea iarbă. Eu, adunat gľem tu tîmbare, ńi-ahuleam mîńile di arcoare, că era nica arud, ațea prumuveară aveam ișită cu caľi.
Aușlu Duca, a cui nu-ľi angrica vîrnoară ș-nu știa țe va d̦îcă leane, adună ună poală di cuculici, un bățat de schińi, scoase păľiușlu țe-l trăd̦ea tu mănica di tîmbare, ascutură ună-oară și anghe foclu. Bușiclu trapse niște putrid̦îńi, trupuri di chin, și le-arucă analtu.
Foclu se-aprease, fleaca se-anălța ma mare di ună boie, dugoara dădea di-aoa ș-naparti, di n-ardeam dinîinte; ghini ma, tu pîltări tăľeam guvojd̦î.
Noi nă mîșcîturam ninga, cîndu tu plailu di sternă se-advzî ună tracă: ambîiră nă cărvane.
Cărvănarlu cînta dulțe cînticlu di jale a armânlui. Ciulim urecľile.
- Țe-asculțî? Cărvanea al Ton?, gri Bușică; nu cunușteț traca di Gala? Si-ľi bănead̦ă, livendă mulă are ișită, arauămbăirare fațe!
Aușlu Duca lăcrimă. La țe s-minduia?
Ahtare easte inima a omlui: ună harfă țe-acață si plîngă, ma bad̦ mîna pri cord̦î. Gala al Ton ľi-aduse aminte Bușcul a lui di vîrnă-oară; cînticlu a cărvănarlui îľi diștiptă d̦îlile dit tinireață. Ași suntu aușľi. Di cîte ori și-aduc aminte ńeatile, îľi ľea parapunlu.
Ș-morțîľi vor plînd̦eare; cîndu sunt aduși aminte. Dit creaștitlu aților oprd̦ăț și-ahîț di ańi țe-ľi alghiră perlu și-ľi încusurară truplu, își arcă ocľiľi năpoi, tu largul cîmpu a banîľei, și-adună minduirle slabe, neguroase, umflă ciubuchea și-acîță!
- E, nipoate! Bună-și Gala, ma cu Bușcul... Bușcul a meu nu easte, chiru!... Giunețli, murafetea ațilui cal, greu lucru s-le-aibă altu. Boia, perlu, ungľea... țe-ľi lipsea? Tute hările le-avu. Căpuilu gurguľitos, puilu-mprostu, coada lungă pîn’ di pade, percea speasă, caplu cip, canda era faptu cu mîna.
Cîndu aruca ciorlu, întreg capidan! Lișoară-i Gala; ambairă, nu se-agioacă; ma Bușcul nu-avea soț. Carea lu-ncărcam și-ľi dam cale, nu mi durea caplu di grită, ca alțî cărvănari. Cîte cărvăńi s-era nîinte di bandă, bandă le-alăsa pri tute năpoi. Lă scutea petali a mulilor.
Și-era dure ca ună-oară s-treacă prit ună cale, ca si-u țînă minte trî totîna.
Tu-a Cărădălui vrea nă chirdem, se se-aspună semnu cu noi. Trîș Prișteani, ună încîrcăm și-apitrusi ună negură groasă, îndisată, țe doauă ori cu oara nu nă videam un cu alantu. „După Bușcul“, aurlară soțľi. „El - ca s-nă scoată naparti, dem altu...“
Ș-Bușcul, cu noima a lui, nă scoase!
Tu chirolu a Larisîľei mi turnam di Sărună. Aveam cu mine mași doauă-sute di lire, hisapea di cărvanea tută. Tricui Vardarlu la punte și, aproapea di bud̦a di-arîu, năuntru, tu arîgoz - arujiră ceașav alțî doi caľi. Aruji ș-Bușcul. Nu tricu multu și doi circheji, doi chisîgead̦ si zmulsiră încalar, cu cord̦île tu mînă, ș-tu-apală se-alăsară, ca șainlu din d̦eană, analtu pri mine. Bușcul lu-aveam urd̦at ș-era pri trup. „Ha“ - ľi fac nă oară, ș-nu s-vid̦u! Azbuiră, canda avea peane.
Iu s-mi-alăchească dușmańiľi!...
Altă-oară, băgam cu soțľi sare la Tuzlă. Loai tilegraf di Veryea că tată-ńiu i greu lînd̦it, dădea ș-loa dit aestă lume. El trăd̦ea punga, și s-nu him tu moarte-ľi, ńi-aspărd̦ea casa. Cît aveam scoasă fumeľile tu munte; era ninca pri Mai. Încalic Bușcul, ș-tră trei ori analtu agiumșu la arîulu ațel marle, arîulu Duna: era bud̦ă cu bud̦ă. Nu trițea ș-căravea. Mi minduiescu țe s-fac. Nu era tră stare. Mi-aurlu nuntru!
- Iu ńerd̦, ore avhiľeate! Nu ț-u vrei bana? - mi strigă un fărșirot di Prodom.
Mași boațea ľi-avd̦îi; nu-ńi turnai caplu, ahît ayunisit eram. Tricui ună mînică. Am alante doauă?
Bușcul țe dădea cap totîna, di aestă cale fread̦e năpoi. Îl jurtuii nîscînte; el mîșcă fîrnul. Își hipse caplu pîn’ di urecľi tu apă, lu scoase, se-ascutură, aruji și... si-ndisă. Bluim!... ș-nu nă vid̦um. Nă mută apa. Calu, mași caplu nafoară; eu, canda șideam pri apă. Atumțea-l vid̦ui țe inimarcu era!
„Tfff... fffî“ - sufla di oară-oară. U tîľea apa ca varca. Eram tu mesi. Din d̦eană aripidina, ca vimtul, un mare, un gros cîciub di fag. Bușcul stă, îl mutreaște, ș-ca omlu țe se-afireaște di cheatră, aștiptă di tricu cîciublu și-apoia s-mină dit loc.
N-arucăm dinaparte. Dipuș, ul loai di gușe ca pri-un frate, și-l bășeai tu frunte.
Ahtări caľi nu se-acumpără cu parad̦. Nu că avea sîltănate tu imnat i tu ambăirare, ma își păștea ună pășteare, că nu-ńi alăsa vîrnăoară mulile agiune. Țe? - vrea sta se-adună iarbă tîrîtă, țarțaclu, chidinușlu, ca alțî caľi! S-ľi-alghea di foame ocľi - și vîrnăoară nu băga caplu împade. Se-aspind̦ura, ca capra, tu chetri, s-dipunea ca aricilu tu vîľiuri, tu creacauri ca se-află orad̦île, brîzńeaua, tufa cu cipet.
- Și-alțî am avd̦îtă tra s-lu-alavdă Bușcul, gri Bușică țe si încľina cu țigara-n gură. Di iu lu-agudiși ahtare cal?
- Lu-aveam di trîș Dubniță, tu Vurgărie, di la Simlu, un armân di Muloviște, țe țînea hane. Tu-ațeľi ańi fățeam cărvane, nu șicaie. Prumuveara - ună discărcam fumeľile tu munte, n-arăcheam caľi și - iu nă videa ocľiľi: Ianina, Ghiorgea, Bitule, Perlep, tu Vurgărie, tu Serbie, Bosna... - tute a noastre era. Multe locuri videam, cîsîbad̦ alăgam; cu soi-soi di oamińi aveam s-fățeam; tr-ațea, di tute limbile știam.
Am bana! Țe lai bană di beu! Bujanile nidistupate nu s-gulea di yin. Tu ațel chiro nu știam mas: aľiurea n-afla d̦ua, aľiurea noaptea. Nu nă se-aura vîrnăoară. Di cum iși aestă pondă cale di her, nă si tăľeară mîńile a noauă, armâńilor.
Si scunghi bana, nipoate; criscură cripările. Ciurutipsi lumea, ciurutipsiră ș-prăvd̦île!...
MAIA TINCA
Ună dumănică trițeam pi ninga casa ali maia Tinca. „Easte un mes di cînd nu u vid̦ui, îńi d̦îș cu mintea; a s-mi torn, poate si-u aflu tu ape ma bune.“
Intrai în casă și-u-aflai maia Tinca cum nu mi-aștiptam: hîrioasă, cu zbor dișcľis, ș-bud̦a ľi arîdea ca la ună feată și șeasprăd̦ațe di ańi. Țînea tu mîńi ună fitică disfășată, țe u avea glărită di giucare. Tra să-ńi facă chefea și-a ńia, ahurhi si-u gioacă diznou și si-ľi cîntă:
Trumba, tumba tumba-mba,
Feata-aestă-a cui ș-eara,
Cui și-eara di nu și-u va?
A li ată și-al tata!
Apoi u țînea puțîn, u surghea cu mutrita și-cu arîslu, u bîșea, ș-cînd ahurhea s-plîngă, iara îľi cînta:
Alea feată ńicăd̦ă,
Alea mușuticăd̦ă -
Gioacă-ńi, gioacă-ńi, gioacă-ńi -
Gioacă-ńi și arsare-ńi,
Gioacă-ńi, feată, prit ubor,
Trî inatea tutulor...
- Va si-ńi gioc și va si-arsar,
Tra si-ńi ľeau gione bichiar.
Aduchii cari eara itia trî cari maia eara ahînt hîrhoapă. Avea îndriptate, că ńiclu easte urăciunea al Dumnid̦ă, easte arîslu și-buneața casiľei.
Nu șid̦ui mult și-u-ntribai:
- Trî țe, maie Tincă, cu un mes nîinte, șideai ahînt învirinată, di cînda ț-avea mîcată yumarľi fărina di tu sac - și țî si-avea nicată cîrăyile?
- Cum si nu stăteam, lai hiľiu, - si-ľi am urăciunea al Dumnid̦ă -, cum si nu stăteam! Greața și-fațirea cît dulțe sunt, ahînte fîrmațe au. Ună feată scumpă ńi-am, și-cînd mi minduiam că vreai cadă lihoană, ńi si muta perlu din cap, ńi si dinica inima.
- Dumnid̦ălu i mare, maie Tincă, și-nu alasă vrîn s-cheară.
- Mare, lai hiľiu, - s-Ľi-am urăciuńile - ma fără hări, țiva nu s-fate, iara.
- Că vine zborlu trî hări, va ti pălăcărsescu mult si-ńi spuńi țe adeț s-fac la fațire, maie Tincă. Va ț-u-am ti borge - și va-ț trec numa tu carte!
La aeste pălăcării, maia-ńi spuse multe, di cari țîn minte ațeale cama arîsite, țe li spun ma-nghios:
„Cînd da dorurle, sarțina lipseaște si s-firească, s-nu u înveață vrîn că vai facă, altă soie u adastă și nu poate s-facă. Tra si s-aspargă adăstarea, prinde ca sarțina s-ľea mîna ali stă-măriei (ună turlie di iarbă cu ținți hire), s-bagă hirile tu apă, și s-bea di-ațea apă. După aestă, vai bașe patrule chioșe di tu oda iu va cadă lihoană. Muma, moașa, tuți ațeľi din casă - ľea în gură apă și-u pruscutescu tu față, sarțina. Di ma nainte și-au cîștiga si află un ou di puiľiță, oulu țe-l ouă prota oară, de-apoia ună suvalniță și-ună cheatră di sfulg. Aeste trei lucruri li ľea sarțina, li treațe pri tu cămeașe di pri nîsă și d̦îțe: „cum treațe suvalnița pri tu arăsboi, ași s-treacă ńiclu pri tu mine“ (di trei ori); „cum cade sfulgu curund, si cadă și ńiclu di tu mine“.
Di cara cade ńiclu, si speală tu ună lighene. Priste ațea lighene treațe lihoana și-d̦îțe: „Tricui priste amare și nu mi nicai“. Apoia treațe priste un mîngal di foc și-d̦îțe: „Tricui pri tu foc și nu mi arșu“.
Năinte di treațirea priste lighene, și priste foc, mămia - cu ună țupată, imnă di a-vîrligalui di lihoană și fațe niște tăľituri, ca seamnili di cruțe. Cîndu taľie, lihoana u întreabă: „Țe fați?“ - „Taľiu utențile!“ - „Țe taľi...?“ - „Îți taľiu utențile.“ Întribările și spunerle aeste si fac di ahînte ori, cîte ori fațe tăľituri ca di cruțe. („Utențe“ - suntu niște dureri di cap, andrală, țe îľi yin ali lihoană.)
După țe s-fac tute aeste, u duc lihoana pi pat. Sum căpitińiu îľi bagă țupata cu care tăľiară utențile, tra si u afirească, si nu ľi yină eară. Di-a vîrligalui di pat, sum aștirnut, bagă ună fune, tra s-nu-aibă anacră urutețle si intră tu pat, și s-nu-aibă pri iu si s-ducă Albile la lihoană. Ahînt țupata, cît și funea, li țîn - di la trei pînă la noauă d̦île pri pat. Tut sum căpitińiu si bagă și fartica cu care mamia tăľie buriclu a ńiclui, u bagă încľisă, tra si nu aibă doruri di inimă - ahînt ńiclu, cît și măsa. Lihoana, tra si nu si ľea di ocľiu, ľi si bagă di gușe un nel, tricut prit un hir fapt di boie albă și aroșe. Aest nel îl poartă patrud̦ăți di d̦île di gușe, pînă cîndu își ľea ifchia. Ună bucată di aest hir si spind̦ură și la poarta odăľei ali lihoane.
După trei d̦île di la fațire, a treia seară, ńead̦ănoapte, yin Albile și Hărioasile - mirile -, tra si bagă tihea ńiclui. Di cu d̦ua, ună feată țe are tată și dadă tu bană, acață aloatlu - di frămintă trei turte. Seara țe yin Albile, părințľi a ńiclui îľi bagă sum căpitińiu ună pungă cu părad̦i, ică di gușe un bair di flurii, ună bucată di carte, cundiľiu și cerneală, ună di ațeale trei turte și ună scafă di yin. Albile sunt trei. Cathe ună mîcă di turtă, bea yin - și apoia oară țe-ľi va inima tră ńic. Di tute urările nu si-acață dicît ațea țe vai d̦îcă ațea cama ńica di nîse. (Punga di parad̦i u bagă tra si s-facă avut natlu, iara turta și yinlu - tra s-li ľea cu bunlu Albile și Hărioasile.)
Si spune că Albile și Hărioasile șed tu niște palăți cu ma multe caturi. Eale tută d̦ua alagă și si-agioacă pri tu odele ațeale multe și pri tu budrumile a palatlui. Di mări țe suntu palățile, nu dorm doauă seri tu ună odă. Tu oda țe li-acață noaptea, aclo șed di țină. Țina - nîscînte ori easte nu-are cama bună, alte ori - nu-are cama rauă. Cînd șed pri țină, lă yine cîte ună carte, tu care si-află scriați tuț nițľi țe s-feațiră ațea d̦uă. Eale u ľea cartea ațea, u trec di mînă-mînă și-apoia d̦îc: „Cum him noi astă-seară, ași s-hibă și ațeľi ți s-feațiră asînd̦i“. Așițe că nițľi au tihea țe u au mirile, seara cînd si fac, - după cum au nîse mîcări și ode ma bune ică ma arale.
Lihoana, cînd ľi yin oaspiți, nu prindi si-ľi pitreacă, că-și pitreațe laptile. Cînd ńiclu plînd̦e mult, poți si-ľi aruți plînglu. Arucarea si fațe ași: ună moașe di tu casă iase noaptea pri fireastra casiľei, cu un strańiu di a ńiclui, și iu veade luńină, d̦îțe ași: „Pînă tora plînd̦ea ńiclu a nostru tră feata“ - ică tră ficiorlu - „ațilui...“ (bad̦i ună numă di tu vițińi), „di aua și-nclo si plîngă feata...“ ică ficiorlu a țilui... „tră ńiclu a meu!“
Cînd si lîndid̦aște vrînă oară ńiclu di lună, atumțea poți s-lu-aruți ali lună așițe: muma ľea ńiclu și, cu nîs tu brațe, iase la lună, noaptea. Apoia-l arucă di trei ori la lună, ași! „Pînă tora, Mărioară...“ ică, Nicu... „eu țî eram dadă. Di aua și-nclo - mine țî escu nearcă și luna ță easte dadă“. Ași d̦îțe di trei ori - și dorlu di lună ľi treațe. (Dor di lună, ică loare di lună - easte ună lîngoare țe-l slăghește ńiclu mult; ľi-aduțe heavră, diareee și alte multe.)
Cînd lihoana are feată - și va si nu facă altă oară feată, poate s-li arucă featile. Cînd iase prota oară din casă, după patrud̦ăți di d̦île, și află vîrnă altă lihoană, cu ficiuric, d̦îțe ași: „Ficiorli a-tăľi - la mine, featile a-meale - la tine!“ Și ași nu fațe altă oară feată.
Tut așițe poate si ľea laptile di la altă lihoană, d̦îcîndalui: „Laptile a-tău - la mine, laptile a-meu - la tine!“
Tra si-ľi yină lapte ali lihoană, si duțe ună moașe tu apirită, di udă ună bucată di pîne, la trei fîntîńi țe mutrescu cître soare, și-d̦îțe: „Cum cură apa di tu șoput, ași s-cură și laptile di la lihoană; cum umple soarle șoputlu di luńină, ași s-umplă laptile sinlu ali lihoane!“ Aestă pîne u mîcă lihoana.
Pîne - si da și-a unui văcar, si-u udă la tute șoputle pri iu ńeard̦e d̦ua, apoia u mîcă lihoana. Tra si nu-ľi fugă laptile ali lihoane, lipseaște ca nîsă - patrud̦ăți di d̦île - s-nu veadă luńină di la casă xeană...“
Și-alte multe ńi-are spusă maia-Tinca, ma nu li țîn minte tute. Cînd bitisi di-aspuneare, avea loată ńiclu un somn, și si diștiptă iara. Maia-l lo tu brață și-ahurhi ninga nă oară să-li cîntă:
- Yinu-ńi, feată, yinu-ńi -
Si-ńi ti ved țe ńi-ai în sîn...
- Filigeńi ti beare yin!
- Dă-ni-le-a nia, si-ți mi-ncľin,
Si-ți mi-ncľin pri cîpitińiu...
Ș-dapoia:
Cucutici, lai cucutici,
Cucutici di pri cuprii -
Ľea-ți găľina, ș-du-te-arnie,
Cu casă-ți, cu cătăndie!
Mi sculai și-ľi hărisii ș-mine puțîn fitița, urîndalui s-ľi bănead̦ă și si-ľi da Dumnid̦ă tihe bună.
UN TILEGRAF
Un vimt avros bătea dit amare și frînd̦ăle proaspite a pońilor pușpura un cîntec țe ți sițira la inimă. Cireșľi își ligăna tu vimtu creaștitele a lor fudule, încărcate cu lilice albe, țe scîntiľea la soare - ca creaștitele-a Elimbului, și murmura canda hărioși di mușeata lor stole. Lilicile scuturate s-ligăna lișor tu vimtu și seaștirnea ca apăľi di neauă pi iarba aruvinată și vearde ca veștul. Ună ńiurizmă mușeată di tandafilă umplea grădina toată și alghińile azbuira neacumtinat, di sti lilice - sti lilice, vîzindalui ca un pliumbu țe yine di diparte.
Sum un nuc stuputos șidea-mproastă ună niveastă tiniră, ca di optusprăyinyiț di ańi și turțea cu furca. Era analtă și scuturată; avea un trup ca chipărișlu; perlu arus ľi-era împlîtit cu doauă cusiță groase cît brațlu și anvărtite-n cap. Fruntea a ľei, amisticată, laie și subțire ca găitanea, sti doi ocľi albaștri chindisiț, scăldaț tu ună dulțeame țe si-u mutrești bana toată și si nu ti saturi di mutrire. Era un anghil prăpsit, un anghil fără peane.
Alaturea di nîsă si-agiuca doi cilimeańi: un ficior ca di opt ańi și ună feată ca di șease. El lu-acľima Nuli, iara nîsă Florica. Ficiorlu trîd̦ea ună cărvane di caľi di lemnu, ascîlnaț un di alantu după boie - ma mărľi dininte și ma ńițľi dinăpoi - încărcaț cu mănucľe di iarbă proaspită. Feata, un bujor di feată, cu doi ocľi mări, albaștri, culca păpușile ca s-doarmă tu casa di chetri, adărată cu mășițăle-a ľei.
Turțea muľearea, fuslu si-anvîrtea zvîngînindalui și bărțatile di hire nu si-anumira. Si-anvîrtea fuslu și la caplu-a ľei mușeat - si-anvîrtea minduirle ațeale cama furtunoase. Are aproape un mes di cîndu lo carte di la gionile-a lei, Țuľea, și Țuľea nu si-avde s-yină. Amînarea aistă nu-ľi da arăpas, îľi cutulbură mintea și-ľi sfreadină inima, ațea inimă-nd̦ernă, arsă di căńină. Că, ved̦, cum nîsă are avd̦îtă di la un și di la altu - ațea pustă di Americă easte ahît diparte, că mintea nu-ț agiund̦e. Și-apoia, cît piricľiu are amarea...
Cîndu aiste minduiri u dirina, lăcrińile, fără s-te-achicăsească, acățară si-alăchiușură sti fața ľei albă, și un suschir, litit canda dit frund̦ăle di hicate, desfeațe bud̦ăle subțîri și vișinate a corbîľei muľeare.
Ficiorľi s-turnară aspăreaț cîtră mama lor și, cîndu u vid̦ură cu ocľiľi lăcrimaț, alăsară agioclu și si-aprucheară di nîsă.
- Țe ai, mamă? - întribă ficiorlu, cu boațe lînguroasă și... aproape si-l pudidească și-el lăcrińile.
- Țiva, scumpul ali mame!
- Cum - țiva?, cîțe plînd̦î macă nu-ai țiva?
- Ba!, eu s-plîngu? - nu plîmșu, scumpe!
- Ba, plîmsiși!... ti ved̦ di pri ocľi, că ľi-ai lăcrimaț. Ia, și pri față ai lăcrińi.
- Eee... plîmșu... Plîmșu di harauă că vidui cum v-agiucaț mușeat și cuminte.
Tru oara ațea, un cuc albastru vińe di șid̦u sti caplu a lor, pi ună lumache di nuc. Lumachea s-ligănă îndoauă-trei ori cătră-n sus și cătră înghios, și cuclu acîță si-și cîntă numa.
Cilimeańiľi mutară caplu hîrioși și Nuľi întribă mă-sa:
- Mamă, cîndu vińe cuclu?
- Aualtari, hil-ilu ali mame!
- Și-alîndurle?
- Și-alîndurle!...
- Mamă, iu s-duc alîndurle iarna?
- Diparte... diparte...
- Diparte... diparte... Și este multu pînă aclo?
- Multu!... mintea nu-ț agiund̦e.
- Multu... Mamă, ma largu easte America di aclo iu s-duc puiľi? Cîțe nu vińe și tata, cum vińiră alîndurle prumuveara?
- Va s-yină, scumpul ali mame; nu vî d̦îș eu că va s-yină?
- Și cîndu va s-yină?
- Tora ayońea.
- Și va-ńi aducă ciandă ti cărțî?
- Avd̦î, nu va-ț aducă!...
- Și topcă?
- Și topcă...
- Și-a ńia ună păpușe din păzare, cu ocľi albaștri, ca ațea țe are Aura ali teti Lenă?
- Și-a țîia, hrisafea mea, și-a țîia!
- Mamă, întribă iara Nuľi - easte gione tata?
- Gione, caleșlu-a meu, easte gione ca bradlu vearde di sti plai!
- Și mușeat?
- Mușeat?... mușeat?... ah!... easte mușeat ca tine, bușcul ali mame! - și marata mumă își strease-n brață ficiorlu și-l supse di bășeare.
Tu oara ațea, poarta arăsună cu vreavă și tinira muľeare arsări ca chipinată di șarpe. Tu cărarea di cătră poartă, vid̦u prit tufile di trandafilă că Tuli, un chiragi di hoară, cusurin ver a ľei, yinea cu di-alaga. El, cum u vid̦u di diparte, mută un plic mare și gri, împlin di harauă:
- Meși, Zoră, - tilegraf di la Țuľică!
Muľearea s-cutrimbură. Canda nu știu cum îľi yine aistă hăbare, că ma multu u aspîre dicît si-u hărisească. Dicît, aspărarea ľei easte încot, că tilegrafu țe-ľi aduțe Tuli easte di la Țuľia, di la scumpul a ľei gione, di la mult aștiptatlu a ľei xinit, țe-ľi avea scriată, aoa și-un mes, că va s-yină. Ea feațe-ndoauă șgľiate cătră Tuli și-ľi d̦îse, cu arîslu sti bud̦ă:
- Ah... știam... știam... că va s-yină. Ñi-avea scrisă el că va s-yină.
Nuľi și Florica, ș-eľi, cînd avd̦îră aiste zboară, întribară pi mama lor:
- Cari va s-yină, mamă?
- Yine tata, luțeafirľi ali mame... Yine tata!
- Yine tata? - d̦îsiră ńicăzańiľi, împlińi di harauă, și-acățară si-arsară pit grădină, strigîndalui: „Yine tata!... Yine tata...“
Zora lo tilegraflu, îl disfeațe și acîță si-l citească cu mintea, ma fără si scoată un zbor - ea căd̦u sfuld̦irată tu-aridițina nuclui stuputos.
Tuli, vid̦îndalui că Zora lișină, fără si știbă ți cură, fud̦i cu di-alaga în casă, si-ľi grească al preftu, tată-su ali Zore.
Grădina si-umplu di lume. Muľerle își smuld̦eau perlu, alte bătea pălńile și cilimeańiľi, ca doi purunghi aspăreaț, yinea di-avarliga di lume, fără si știbă țe lî si fațe. Dicît, vid̦îndalui că toată lumea plînd̦e, fără si vor, lă vińe, nu știu cum, ca jale și acățară și eľi si plîngă deadun cu alantă lume.
Analtu, cu caplu gol și cu perlu cair arucat sti-anumire, șidea preftul, andupirat di nuc, fără si scoată un singur zbor. Durearea canda ľi-avea încľeată gura și ľi-avea astupată fîntîna lăcrińilor. Cu d̦eanile dipuse, el ținea tu mîna andreaptă tilegrafu și-l citea. Sute di ori poate lu-avea citită și canda tot nu-ľi yinea si si-ncreadă. S-moară Țuľia? Și cu toate aiste, tilegraflu scrie că Țuľia muri și el easte pitricut di D̦imă, ficiorlu al preftu și fratile ali Zore. Nu poate s-hibă minciună. Țuľia muri!
Alantă d̦uă, canda sfulgul avea căd̦ută sti întreaga hoară. Ahîtă jale și ahît virin strîbătu ază prin hoară, că țî si pare că hoara-ntreagă easte un murmintu apărnăsit tu irńie. Arăzboaile nu si-avdu s-bată, cicrichile nu șuiră, niți scamnile nu yrățînescu. Cipit di om, niți alătrat di cîne. Mași nolgica hoarîl-ei, tu casa albă țe si-analță din grădină, angľigată di lilice, si-avde un murmur adîncos, ișit canda dit murminte, un cîntic jilos, țe ti frid̦e la inimă, ca gilituri arușite-n foc.
Ca ti mirinde, cîmbana di la bisearică acîță ca s-bată area și vrăhnos, ca di la mortu. Văzura a ľei strîbîtea prit vimtul angricos și-aduțea jalea diparte... diparte, prit creacurile chitroase a muntelui pustuit.
Muri Zora!... și hoara întreagă, ńic și mare, si-avea adunată la casa albă di nolgica gradinăľei ca si veadă nica ună oară, oara di ma năpoi, pi Zora al preftu, pi-ațea flambură a hoarîľei, ti cari hoare întred̦ si-au alumtată.
Di ună parte și di-alantă di mortul îngrupat tu lilice șed înviscuț tu lăi - Nuľi și Florica, ca doi anghiľi învirinaț sti murmintile a Hristolui. Țî si-arupea inima di jale și nu știai cari si plînd̦ ma multu. S-plînd̦i tinira niveastă, ună lilice sițirată tu caplu a prumuvearîľei, i doľi oarfăńi arămași erńi și fără andoapir tu lumea aistă?
Cîndu preftul arucă ațea di ma năpoi mînată di țară sti hiľi-sa, anîlță ocľiľi cîtră țer și d̦îse cu boațe nicată tu lacrińi:
- Xeană... xeană!... blăstimată xeană!... tine nî pustuiși hoarile di giońi, tine smulseși suflitlu a farîľei a noastre!
GARDANI
Miti al Tegă s-turnă acasă multu cărtit. Ună intrată di la ușă, muľeari-sa lu întribă:
- E, nu s-vid̦u niți az?
- Nu, d̦ăse Tegă, nu lu-are iuva.
- Ași easte căndu te-alași pri un om nicunuscut, un om xen; ș-eu nu știu d-iu lu-aflași, di-l băgași picurar, îľi dădeși tu măńile a lui avearea. Și - s-nu da Dumnid̦ău -, cara s-ľea turma și s-facă-nclo?!
Tegă nu gri. Stătu ca bătut di grindină, tu udaia tăcută, iu intra pri neaduchite fumăria nopțîľei, și s-mindui, s-mindui, că poate muľeari-sa avea îndreptu. Nu-i lucru țe nu se-adară: apucă dămurile, ľi-u-adună cu turmă cu tot cătră-aľiurea, și apoia - iu s-întreghi? Iu s-ľi cafțî urma?
Picurarlu avea niște ocľi niuroși sum frîmțealile mări, tufoase, niște ocľi... Di căndu-ľi ľi vid̦u - nu-ľi si părură buńi. Și, anarga, Tegă acîță si-și aducă aminte d̦ua căndu vińe la nîs picurarlu: un om șcurtu, cu pîltările lărd̦i, fața arsă di soare, sbărlită, multu piroasă, intră-n casă și-ľi d̦îse:
- Vińiu la tine, oaspe. Învițai că bad̦ țachi: ľea-me ș-mine picurar.
Tegă-l misură nă oară di la cap pîn’ la cicioare. Ahtare om eara lipsit ti la turmă. Lu întribă:
- D-iu ești?
- Escu... ia, di cătră Blață. Toli, Toli-picurarlu, ca s-ai avd̦îtă. Am stată la mulțî celniț.
Tegă-l misură iara, s-mindui și-ľi d̦îse:
- Ti ľeau, dicît eu am traptă multe tu bană-ńi, mulțî me-au furată; ca s-hibă si-u pat ș-di la tine, las’ si-u pat și - a țîia Dumnid̦ău s-ț-u aducă!
Toli intră tu lucru și s-purtă - nu ma ghine! Șiľea nu s-plînd̦ea di nîs.
După îndoauă siptîmăńi, dipusiră doľi cu Tegă tu ali Sărune. Acloțe acumpărară țachi, piste ńiľea di capite. Apoia, tu vińita încoa, Tegă, di frică s-nu-l calcă țiva furľi, s-nu-ľi iasă-n cale, închisi ninte, pri ascumta, și arămasi picurarlu singur se-aducă turma.
Și așițe tricură d̦île, noauă-d̦ațe... ș-Toli nu-avea tea s-yină. Napa ună, napa lantă?!... - multe-ľi trițea prin cap al Tegă. Noaptea nu durńi. Agărșea puțîn, îl fura un ocľiu di somnu și iara s-diștipta, cu mintea la picurar, pînă cîndu cîntară cucoțľi, tu-apirită. Atumțea să sculă, cum eara nîs gras, și cu ună tuiagă tu mănă, trapse în sus, pri nă d̦eană d-iu s-dișcľidea diparte și s-tindea ca-n palmă tot cămpul.
Minuta estă dădea și soarle. Mare și-arucutos și aroș, aroș, aprindea maninte cingărliulu a munțîlor, apoia mund̦ăle alunica hima, pîn’ tu văľiurile adîncoase, geamurile din hoară aruca făți-făți di luńină, puiľi azbuira, diștiptaț din cuiburi, și-n pade - cîte ună lilice albă, cîte ună galbină, catițe mușeate, pirpirune ca niște scafe hrisusite, criștea tu vulod̦, pi tu iarba vearde.
Tegă nu lî simța mușuteața. Mutrita lui alăga-n cămpu. După niheamăză, îľi si lișură și-a lui inima. Di naparte, un nior di pulbire yinea...
Easte turma!, șuptiră nîs. Clopute se-avd̦îră curate, dulți, tu vimtul di prumuveara asunară cîntîndalui; și-aide, aide - gîcilu ninte, se-apruchea turma, doľi cîńi - cu limbile scoase, ș-picurarlu dinăpoi, cu tîmbarea pisti nîs.
- Ghine vińiși, strigă Tega cu inima tută. Lai Toli, amînași ahîntu, mi ciudiseam ș-eu...
- Amînai, că nu ľi-u ded pri calea dreaptă, șuțăi multu.
Țachiľi giuca deavărliga, arsărea - tuț alepțî, mușeaț, cu lîna lor ca mătasea, di-ľi yinea și-al Tegă se-arsară și s-lu stringă-n brață picurarlu și s-lu bașe, ahtare harauă lu-avea loată!
Tegă țînea turma - ca tuț ańiľi - tu munțîľi di aproape, tu munțîľi di Aitoși. Ti păne, ti sare, ti cîte lipsea, trăd̦ea cîștiga Toli. Tu doauă-trei d̦ăle, - nă oară-l videai că și-alăsa turma, iu eara nică un picurar, și s-dipunea pînă la domnu-su. Țal Tegă lucra tu arăzboi. El intra:
- Bună-vă oara!
- Bun se-ai, Toli, ľi-u turna nîsă, cu boațea dulțe. Tegă nu-i acasă, ma șed̦, că va s-yină, șed̦, lai Toli, șed̦.
Picurarlu își scutea tîmbarea și stătea, fără să scoată zbor din gură. Udaia, cu fața cătră tu-apreasă, eara tu loc dișcľis, di alăsa ocľiul s-pitrundă pînă diparte, diparte iu se-arăd̦ima țerlu pri tămpile a munțîlor. Pri tu firid̦ se-and̦ărea d̦enurile amurțîte sum luńina prînd̦ului, nolgica lor - ună cale -, mule încărcate, ună după altă, cîrvăńi întred̦ urdina pre-anarga, fud̦ea în sus și s-chirdea. Un nior lișor și albu ca bumbaclu, cît-cît s-mina di căldură, pri țer.
Țal Tegă înțăsea și aruca ș-cîte un zbor a picurarlui:
- E, lu întribă nîsă, cum treț bine, Toli? Cum ľi-u duț cu țachiľi? Țe spuńi, va ľi scutem buńi anlu aestu?
- Multu buńi, multu, d̦ățea nîs.
Și-ahît. Ma multu nu grea. Șidea cu ocľi chirduț, grei, apreadunat și-ntunicos ca noaptea.
Di la vițińi acăța s-yină oaspite: Lena, sora ali țal Tegă, și doda al Sili, ună moașe multu sgruńearică, și-alte doauă; yinea cu părpod̦le di gușe i cu furțle-n brîn, ca s-nu s-mină pînă seara de-aclo, și s-băga pri zbor și arădăpsea, și-arădăpsea... cîte nu. Și-avea ti țe să spună: meslu ațel se-aflară ningă hoară, pri calea mare, doi părmîtefțî morțî, scăldaț tu sînd̦e. Cari îľi vîtîmă? Altu di Gardani nu putea s-hibă. Numa lui se-avd̦î iara. Gardani, capidanlu Gardani... nu eara ńic lucru! Gardani aestu agiumse ca nă umbră nidispărțîtă di om. Iu ti turnai, canda că țî ișea dininte, cu toate că nu lu-aveai vid̦ută vîrnoară. Ș-tu iți loc, tu iți casă, noapte ș-d̦uă, lumea zbura ti nîs, ș-toț, pîn’ di un, pînă și naturile știa isturia lui, și s-fure că întribai vîr cama tricut, fîră multe pricăderi - el singur loa s-țî spună, ași și-ași:
Că eara tu-nă hoară, nă feată mușeată, s-ľi-arachi caplu, ahtare feată, ș-nu era mare, vîrstnica al Gardani, un ficior niștiut nică ș-nîs, și s-vrea multu doľi, alăga deadun, se-agiuca deadun, se-agiuca - va li-u d̦ăț, ca doauă fliture, nu aľiumtrea. Ľi aflai doľi tu grădină, tu ubor, tu iarbă - cu capitle alăchite, cum căfta vărnu trifoľiu cu patru frund̦ă, cum se-arucutea pri pade. Ma ved̦, că oamińili nu stau totîna ași: ali feate loară s-ľi crească sinile, căndu adiľea - îľi si umfla fustanea dininte; apoia nu s-cama bășea, lî eara îndirise și-arușine să sta singuri, să s-mutrească tu ocľi; nîsă arușea ca merlu coptu și al Gardani îľi trimura bud̦ăle. Și atumțea, di iu iși - canda-l pimse draclu, un dușman, un Dina, hiľiu di celnic, avut - intră nolgica lor și s-duse di u cîftă feata di la tată-su, ti niveastă. Și tatăl nu întribă feata, tatăl nu s-mindui și-u deade. Dicît și Gardani nu s-încľină multu, călcă ciciorlu și căndu vid̦u că nu s-fațe, și-u deade-n cheptu cu bușlu ș-ľî d̦ăse că șearpe lai va-ľi măncă, ș-pri tată ș-pri bărbat. Și a doaua-z eara tu munțî, cu ună suțată după nîs.
- Eee... Sivdaea nu-are mard̦ińi, sivdaea și-adară, ma și aspard̦e case, sivdaea șuță loclu di partea lantă.
Tatăl a featiľei fu acățat și tăľeat, ș-nu după multu - ș-Dina; ună noapte, căndu eara la stane cu îndoi picurari di soia lui, s-duse Gardani, și di cum ľi-află, nu-ascăpară, arămasiră cu trupurile arăț în pade.
Apoia, urîtețle nu s-curmară. Gardani arăspîndi cutremlu ańi di d̦ăle. Amînat mași, tu meșľi din coadă agîlisi puțîn; ma iara, cît se-avd̦a țiva, iara numa lui strîbătea prin hoară.
Ș-cum lumăchile, frund̦ăle duchescu căndu se-aproache furtuna și-acață di treambură, di grescu aspăreate, așițe și gurile șuptira: Gardani, Gardani yine, easte aproape. Poate că nu eara, poate că di multu nîs trapse mănă ș-nu ișea tu munțî, - di cît lumea, țe și știa, li-adăvga lucrile, li mărea, ș-din d̦uă-n d̦uă scutea alte vîtămări, alte călcări...
- Și-ași d̦îțeț, că eara doi? - întribă Lena.
- Doi... doľi pîrmătefțî. Yinea di tu xeane. Nu apucară se-agiungă acasă, se-agiungă la fumeaľe.
- Ș-cari ľi-are vîtămată?
- Gardani, am cari... Altu nu-i, un easte Gardani.
- Nu, Gardani nu-aspîrd̦ea așițe, pri ițe călător. Deapoia, Gardani niți că bănead̦ă, Gardani muri.
- Țe hiț hute!... A voauă vă si pare că fără-de-altă - Gardani muri. Nu, nu, eľi singuri le’arăspîndescu aesti.
- Ti țe?
- S-veade că are căd̦ută multă oaste, și - ca s-nu-ľi acață, ti-ațea.
- Poate s-hibă...
Arăzboilu asuna dipriună, suvalnița - care trițea hirlu, spata, tute: traca, traca! Țal Tegă d̦ățea:
- Cari știe țe om easte!
- Gardani?
- Gardani.
- Un om... Nu-i și-ahît analtu, ma - s-ti ľea frica di nîs, cu barba laie, cătrane. Ună minută lu-afľi aua, după niheamă - tot nîs țî iase-n cale tu altu loc, diparte... Ti ciudie! Nu lu astăľe Todi a nostru nă oară?
- Cum ași?
Arăzboilu, dinăcale stătu. Mași muștile zăzăia deavărliga, ș-Doda al Sili murmura cu boațea dipusă, pre-agalea:
- Ia, căndu yinea di la oi, trăș la „Padea al Murgu“ - deade piste nîs.
- Vrea s-hibă vărnu altu!
- Nîs, nîs, Gardani întreg - cu barba lui cătrane, cu strańile...
- Nu s-fațe! Gardani nu si spune a cuni-va...
Toli-picurarlu tățea, cheatră. Di căndu-căndu muta frămțealile în sus, doľi ocľi a lui canda s-diștipta di tu ună lume mintită, ahundoasă ca nă hauă. Țal Tegă s-ńira. Nîsă nu putea se-acăchisească țe-are picurarlu aestu. Lu știa că-i gione, că toț ľi-avea frica, că di căndu eara nîs - un țap nu s-chiru; dicît - și-ahtare om iara: s-nu-ľi arîdă și-a lui puțîn bud̦ăle, totîna împumorat! Țe s-hibă? Șidea doľi cu Tegă și s-minduia. Și ună-oară nîsă îľi d̦ăse:
- Lai Toli, de-ahînțî meși ești la noi ș-nu ti întribai - ești însurat?
Picurarlu - se-află dincăle!
- Nu, feațe nîs.
- Cum? Nu ti-nsurași vărnăoară? Nu-ai muľeare, nu-ai casă?
- Casă... Hm, uhtă Toli. Ași easte: vrea s-aveam și-eu casă, vrea s-loam și-eu nă feată, ma nu fu... țe u vrei?... nu fu scriată... eu earam oarfăn.
Zbura îndisat, ocľi aprimțî, ș-după țe mină ună-oară măna-n sus, canda vrea s-d̦îcă: „multe, multe am eu tu inimă“, advîgă:
- Feata țea muri... Ș-eu va s-mor, toț va s-murim și Dumnid̦ău va nă giudică.
Nă marță, cătră ti prănd̦u - calai că picurarlu nu vińe - si sculă singur Miti al Tegă, si s-ducă pînă Aitoși. Îndreapse calu, acumpără doi saț di păne - cărveľi di ńițle, lo ș-un ńel proaspit tăľeat, tricu ș-pi la moară, iu avea dată ord̦ul ti ruială, și așițe - cu calu ninte, pînă ună, pînă alantă, d̦ua s-încľise și agiumse la țach amînat.
Picurarľi își fricară ocľiľi căndu-l vid̦ură. Iară nîs, nidiscărcat calu nică:
- Vă aduș și-un ńel, s-lu frid̦eț.
- Va-l mîcăm deadun, feațe Toli; tora seara va si stai aua.
- Nu, că me-așteaptă acasă.
- Cu toată mintea ț-u-fai s-fud̦ tu oara estă?... Țe vrei...
- Șed̦ cu noi, tăľe zborlu și Panlu, soțlu al Toli. Noaptea scoate multe pi tu căľiuri.
Tegă șuța caplu di toate părțîle. Fîră s-va, ocľiľi îľi se-alăchiră ningă Toli: ună tufeche și-un iatagan mare scîntiľea-n pade. Nu era di fricoșľi, ma - tu oara nopțîľei s-ved̦ un iatagan, s-țî yină tu minte moartea, cît țe s-hibă... Sculă ocľi ș-la Toli. Cheptul a lui disfaptu, bătut di videală și acupirit di peri, canda eara di halcumă.
„Ningă un ahtare om, s-mindui Tegă, nu-am ti țe s-mi-aspar!“
Bîgară s-măcă. Toț tăcuț, arupea ńelu cu mîńile, măca ș-nu grea. Toli scoase pîltarea și se-aplică ningă foc și-u mutri, u mutri multu. Tegă întribă:
- Ți easte?
- Țiva... A ńia ńi si pare tot sănd̦e, mi-avină sănd̦ile. Mutrea-u ș-tine, d̦ăse nîs al Panu, și-ľi timse pîltarea.
- Easte, bîlbăi ș-Panlu... puțîn sănd̦e, ia - s-veade... ună cărare aroșe.
Tricură îndoauă minute. Căńiľi se-alipidară dinăcale tu cupace. După alătrare ducheai că săntu țiva oamińi xeńi, oamińi arăi. Toli nu s-trundui. Ascultă niheamă, lo tufechea și s-turnă cătră Tegă, și, ayońea:
- Ai vîrnă armă cu tine?
- Am... ună cumbură.
- Scoate-o, ș-intră tu călivă, nu ti mină di nuntru. Ș-tine, Panu, dipărtead̦ă-te... nu ningă foc, trad̦i-te tu aumbră.
Nu bitisi ghine zborlu, căndu - ia-ľi, furľi, că se-alănciră. Yinea de-a-bușeala, se-afirea s-nu-ľi acață luna; ma Toli îľi vid̦u și strigă, lî strigă di doauă ori. Nîși... țiva! Toli nu-aștiptă, sculă cearcurile, arucă ună tufeche tu vimtu...
- Nu trad̦e, bre, nu trad̦e... - zghiliră furľi.
Și s-feațe ună mintireaje greauă, și îngiurături di doaule părțî, și-azghirări di țachi. Căńiľi s-disica di-alătrare. Și-ună tufeche iara, ș-nică ună, - tufechea al Toli plîscăni surdă, și după nîsă - niște zghicute: „Pri tuț va nî mîcă aestu, pri tuț...“
- Armatile-mpade!, strigă Toli.
- Ia, le-alîsăm, bre, ma nu trad̦e!
- Alîsaț-le!
Boațea al Toli bumbunid̦a; mași di boațe-ľi ti cutrimburai. Furľi dipusiră armile și se-aprucheară. Eara trei, toț tu lăi ș-cu capitle goale. Unlu ma tinir, ca di 35 de-ańi, cu nă chiusteche di asime pri cheptu, prăpsit ș-cu ună ahtare aumbră bună pri fața lui slabă, aproape galbină, că - s-lu aflai în hoară, te-adrai oaspe cu nîs, nu țî trițea vîrnăoară pit minte s-hibă fur.
Ditr-un cicior îľi cura sănd̦e - ca șoput, cura și s-încľiga pri cioariclu albu. Toli stătu ningă nîs, fruntea îľi se-adună di ună mare dureare.
Furlu nu gri. Toli și-ncruțiľe măńile dininte și, minîndalui caplu:
- Pri mine, bre, vreaț s-mi călcaț, pri mine s-mi furaț, pri mine?... Știț voi, știi tine cari earam eu, știi?... Apoia-l mutri, s-mutriră doľi tu fundul di ocľi multă oară, canda ca eara ligaț, măyipsiț un de alantu. Și s-minduia: iu se-au cunuscută?... Că nu s-poate, lipseaște să se-aibă vid̦ută iuva. Din bana lor, din d̦ălile tricute yinea luńińi, și - anarga loa si-și aducă aminte, ca doi călători țe s-cherdu, ș-după ańi se-and̦ărescu iară, di diparte, și dicît se-aproache, s-cama cunoscu, își grescu și-și tindu măńile.
- Gardani - d̦ăse xenlu - tine ești?
Minuta țea, Tegă avu nă trimburare, hire-hire arăț pi tu pîltări. Cari gri numa al Gardani? Iu eara Gardani? Cu inima îngľițată, după ahînte cîte s-feațiră, iși di tu călivă și arămase ca hut. Toli cu furlu s-bășea doľi-n gură și zbura:
- Gardani, Gardani, eu te-aveam chirdut... ńi spusiră că tine muriși, Gardani...
- Nu, frate, li-u turnă Toli. Poate că eara ghine s-mor... Ma, tine, frate, ti doare; eu te-agudii, ved̦; nică niheamă - vrea s-ti vătămăm, vrea s-loam și-altu suflit pri gușe, și-altu sănd̦e... ia, vrea s-ti vătămam, frate. Cari ti pimse, cari te-aduse tu tufechea mea? Nică niheamă... ș-ca s-ti vătămam, ca s-mureai, frate Manoli?... și-altu suflet, și-altu sănd̦e...
Toli grea cu mare căńină. Și-ntîńea oară - după ańi - îľi si uda și-a lui d̦eanile. Se-aplică ningă Manoli, ș-cu nă peatică, îľi ligă arana. Alanțî șidea ciudisiț la luńina foclui. Apile durńea, pădurile durńea.
Dit dipărtarea nipitrumtă, cătră tahina, din ascumtișuri, din piștirei se-anălța șușurări, boț di chipure, boț astimte, vrevuri neacăchisite murmura din sinlu a nopțîľei, di s-părea că loclu adiľe tu somnu și scoate ună uhtare greauă.
Manoli d̦îse:
- Ț-aduț aminte, Gardani? Earam deadun tu munțîľi di „Baitani“, la „Cheatra di Furcă“, știi?... earam deadun, căndu deade piste noi păganea, buluchi întred̦. Pînă seara lî țănum cheptu, ș-cît s-întunică ghine... ee, atumțea duchii cari easte Gardani!... că vrea s-cădem toț, vrea s-chiream pîn’ di un - cara s-nu earai tine, frate. Tine trăpseși ninte, ș-tu-alumte țea, cîndu ľi-u feațem fora și arupsem pi tu nîși, avd̦îi cord̦ăle, te-avd̦îi tine, boațea ta - cum strigai ș-n-acľimai după tine, frate. Și apoia, cîndu s-loară după noi, cîndu cădea tufechile și-asuna trumpetile lîhtărsite, ti chirdui dit ocľi; toț nă arîspăndim, ș-eu arămaș singur, tu ună vale, dighios di la „Cheatra di Furcă“. Ț-aduț aminte? Va s-hibă vîrnă ținți ańi, ș-ma multu, șase ańi săntu. Ș-di atumțea, cum mi dispărțîi di voi, ia - trîș az ti aflu! Tine aușiși, Gardani, scuseși peri alghi. Iu ľi-ai alanțî soț a noștri?
- Soțľi... s-dusiră, ľi-alăsai să s-ducă... Frate Manoli, tu mare chisă intrai, picate multe sta și îngreacă piste mine - s-mi struncină, frate. Ș-eu nu earam om di-arăiľi, om tea s-adar slăbință nu earam, nu... eu nu vream tea s-vatăm, s-mi veadă un Dumnid̦ău - că nu vream. Dicît... te-acari bănam eu, te-acari altu - ma nu ti nîsă, ti feata țea bună și-aleaptă, ș-mușeată? Frate Manoli, multu u vream și - nu di un an, di doi... ma di căndu earam nică ńiț. Ș-tută hoara nă știa tu țe sivdae him, ș-tată-su a featiľei, ș-Dina știa, știa... Eh, s-fure că nu era Dina - și eu nu vrea s-hiu ațel țe escu, nu vrea s-hiu Gardani - s-mi blastimă lumea! Și-ahînte ori ľi spuș al Dina, lu spigiurai s-tragă mănă și s-nu mi bagă-n foc; ma nîs - nu! Și apoia Dina avea copii di oi, Dina eara avut, ș-eu nu aveam țiva... și feata ľi-u deadiră a lui... fără s-u-ntreabă, că feata nu-l vrea; ma ľi-u deadiră și s-încurunară. D̦î ș-tine: puteam eu s-aravdu, s-ńi mușcu măńile și s-tac? Nu, nu puteam, că Dina nu-ńi fud̦ea dit ocľi, ș-di cîte ori mi minduiam la nîs - îńi se-aprindea sănd̦ile, ș-un jar tuchit, un jar aprimtu ńi-alăga tu vine, și-ńi si-nvărtoșa brațăle, și-atumțea vream s-dau, s-calcu, s-vatăm... Ș-ma-nclo, s-țî spun, ma-nclo mi acîță ca ună turbare - și nu ľi-alăsai, și-ľi tăľeai doľi, ș-pri Dina ș-pri tatăl a featiľei, ľi-asparșu, îľi vîtămai doľi.
Toli al Gardani tăcu. După multă oară di minduiri, d̦îse iară, pre-agalea, canda-și zbura singur:
- Ma, feata muri tu-ndoi ańi, muri de-arău, și-u-ngrupară... Căndu-ți s-hibă, ș-noi va nă bea loclu, va s-putrid̦îm cătră iuva, și nițe ună lacrimă nu va nă plăngă, toț va si s-hărisească di moartea noastră... Și - cum feațim, ași va s-aflăm. Nu știu, frate Manoli, ma di căndu muri nîsă, ună arană am tu inimă, îńi si stricoară puterile din trup.
Vrui s-mi pridau, vrui s-ńi trag singur un pliumbu-n cheptu... Alăgai pri-aoa ș-pri-aclo, și ună d̦uă vińiu ș-la Tegă, - s-bănead̦ă; mi ded că escu di Blață, că escu picurar... D-iu s-mi cunoască, d-iu s-mi știbă nîși?!
Ma, tine, frate, țe vimturi te-adusiră?
- Urîte vimturi mi bătură ș-mine, lai Gardani. Trei ańi fui încľis în Trîcol, trei ańi - ca trei ete! Hapsea ńi-mîcă di bană. Meși di d̦île săpai, arîmai cu măńile, cu ungľile, pînă țe, tu ună noapte laie, căndu ploaia virsa, arupsim stizmile și ascăpam, deadun cu doľi soț aești. Ș-cît mi vid̦ui disnou tu munțî, îńi si duse mintea la tine. Anvițai că muriși, ma - ved̦ cum fu dată, ca s-te-aflăm pri tine și s-cădem pri tufechea ta, frate Gardani... nu-i un mes di căndu ascîpăm.
Pri neaștiptate - negurile a nopțîľei s-tuchea. Furľi curmară zborlu, canda lî eara frică di luńină, arămasiră tăcuț, cu capitle aplicate - nintea ali harazme țe florica d̦ările.
Toli al Gardani ľi-ntribă:
- Iu va s-ńird̦eț voi de-aoa?
- Știm ș-noi?... Iu-ți s-hibă. Pădurile săntu multe.
CU CHIRÎGIADZĽI
- E, așițe... Mîne, al Dumnid̦ău si s-facă, vai agiund̦em în hoară; noaptea estă si-u trițem auațe.
- Multu ghine!... - d̦îsim tuț.
Șid̦um împade și-alîsăm caľi s-pască. Loclu eara mușeat. Noaptea - sirină. Tu cămpul largu, apucat di somnu, ńiurizme proaspite se-amistica deadun cu licuriciľi cari aprindea cîndile tu iarbă. Vîrnăoară nu duchii un dor cama mare.
Țe bană duc ș-chirîgiad̦ľi aești! Mași că trag arale. Lî vińiră și-a lor ańi grei. Cum lipsea s-hibă nîși atumțea cîndu urdina cîrvăńi întred̦ și s-turna acasă cu pund̦ile împline di flurii?...
Ningă noi eara nă baltă. Un zvor albu u anvălea; canda niște mîńi, niște guri nivid̦ute scula di oară-oară zvonlu, ca si-u bașe, s-ľi dizńeardă fața. Și-apa trimbura, und̦île subțîri scutea spumă, cari si-agudea cu șuptirare, ca ti ciudie.
Țerlu, luna, stealile cari ascăpira diparte, sălțile cu lumăchi lund̦î, tute s-videa arăsturnate nuntru, tu baltă.
Ih, țe mușuteț!... Ună lume - altă, aclo dighios!...
Totîna bălțîle și-amarea mi pitrumsiră ș-mi trunduiră cu mistiryiul a lor fîră fundu.
Chirîgiad̦ľi zbura ti stihii, ti d̦îne, - cum se-adară nîse ca niște feate mușeate, cum ies pri la șopute, cîndu...
- Ssst!... Tițeț! - feațe, anarga, un auș cu sarica ș-cu percea albe.
- Țe easte?
- Astupat chipurile a caľilor? - întribă aușlu, minduit.
- Le-astupăm; că țe?
- Doamne, mare ț-u Numa!... Și aușlu feațe di doauă ori cruțea, ș-mină caplu. - Mare ț-u Numa!
- Țe easte, lală?
- Cum?, nu avd̦îtu? Nu știț iu n-aflăm!... Ia, ia!... Aușlu aplică ureacľea. Ascultăm.
Tu noaptea tăcută, amurțîtă, niște boț astimte, ca di cîmbăńi, inșea di tu baltă. Nă lo nă mare frică!
- Dighios asună? Cum? Tu baltă?
- Țiva, țiva!... - d̦îse aușlu.
Ma, vreava ațea si scula iară, se-anălța cîtră noi, - di calea estă canda didea toaca.
- Avd̦îț!... Mări îľi săntu seamnile. Dumnid̦ău nu-alasă vîrnu nipidipsit. Auațe, acîță aușlu, iu easte balta estă, eara nă oară case mări, un cîsîbă avd̦ît, cu oamińi mulțî. Și-un preftu - aclo si-ľi hibă -, arucă sivdaia pri hiľea lui.
- Hiľea lui?!
- Ași, ași... Bîgă ocľiul pri hiľea lui. Ș-nîsă, marata, d̦uă ș-noapte si-ncľina la icoană, la Paradhisa curată, ca si-u ascapă. Și ună d̦uă, tu nă sîrbătoare mare, cîndu lumea eara adunată la bisearică și feata își fățea cruțea, preftul sîlîghi si-u acață cu zorea. Și-atumțea, bisearica ș-hoara tută căd̦u, ș-piste nîsă inși apă, iar preftul cu feata s-feațiră doi pești cari alagă, alagă și nu pot si se-acață...
Aușlu tăcu. Balta s-cutrimbură tu oara estă.
- Alagă, alagă ș-nu pot si se-acață!... - șuptirăm noi, aspăreaț.
- Și-arămase bisearica, ș-cîmbăńile, toaca - si da singure, tu nopțîle tăcute.
...Mi-aplicai ninga nă oară tu mard̦inea di baltă. Luna, mare ca un furcutaș, trițea nuntru, ahînda și steale arășe, aprimte, și niori - trîmbe, trîmbe... Și-ńi si păru că ved niște case, biseriț cu porțîle dișcľise... Ș-cîmbăńile astimte dipriună asuna, asuna...
OAMIÑI DI ZĂMANE
Eh, lai oamińi di zămane!
Țe casă dumnească eara aestă, ș-țe oamińi buńi șidea nuntru!
...Atumțea - un gardu eara di-anvarliga, ș-cînd ț-arcai ocľiľi, casa lumbărsea di fudulă ș-di avută, ca nă palate arhundească.
Ș-di tahina pînă seara - giocuri și-arîderi și ahînte boț ficiurești se-avd̦a tu ubor, că nă fumeaľe mare băna tu casa aestă.
Ș-ńi-aduc aminte...
Eara prumuveara. Pońiľi arca florile tu grădină și fliture albe se-agiuca piste lilice.
Ș-nă d̦uă, di cu-and̦are, agiumse auațe un tinir picurar cu un ńel în brață. Mutri-n sus ș-acîță s-cîntă:
Ț-am nă turmă, o lea vrută,
Mași mutrea tu cămpul vearde:
Nu-s puțîńi, nu-s ună sută,
Că-s ahînțî ńeľi mușeaț!
Am și-arud̦, am și caleși,
Am și-ahîte alte ńeale,
Că-ńi fitară oile-a meale
Di-ńi si feațe turma mare.
Ș-di tuț ńeľi, cama bunlu
Az trî tine io lu-alepșu.
Ași cînta picurarlu.
Ma - că țe nu-ľi grea vîrnu? Că totîna, cîndu agiund̦ea nîs di tu arniu, nă pirușeană scutea caplu tu firidă, ș-cu dulțe zbor, îľi grea:
- Ghine vińiși, picurare!
- Ghine te-aflai, mori feata mea!
- Picurare, cum tricuși tu-arniu?
- Vru Dumnid̦ău di li scoasim oile ghine; mași di tine mi lo dorlu.
- Si-ni bîned̦, lai picurare! Cîntă niheamă, ș-bate i cu flueara, - că iarna tută nu-ľi avd̦ai cîntarea!
Picurarlu cînta, ș-tut cu harauă s-turna la oi, ș-hîrcoape le-afla oile, iu alîga, prit vulod̦.
Și-az ľi-aduțea un ńel pișcheșe, di marea vreare țe-ľi avea. Ma țe pățî nîsă? Ș-nu putea se-achicăsească picurarlu aestu... Că țe nu inșea iară tu firidă, ca nă lună-mplină, s-ľi grească cu boațea dulțe: „Ghine vińiși, picurare!“?
Cîntă iară picurarlu:
Lasă furca, o lea vrută,
Și mutrea tu cămpul vearde,
Nu-s puțîne, nu-s nă sută,
Că-s ahînte oi mușeate...
Nuntru eara tățeare mare, ș-țiva nu se-avd̦a în casă. Atumțea, picurarlu întribă:
- Țe s-feațiră aești di-auațe?
Ș-nu știu cari-ľi d̦îse:
- Fud̦iră ș-nîși tu xeane!
Tricură ańi... Și, după ańi di d̦île u vid̦ui iară casa aestă. Gardul eara aspartu ș-prăvd̦île păștea iarba tu grădină.
Și-aștiptai se-ascultu țiva arîdeare i țiva boț ficiurești...
Irńie arău, tuț amuțîră!
Țe lai casă dumnească eara aestă, ș-țe oamińi buńi șidea nuntru! Ș-canda nu eara vîrnăoară...
Sculai caplu. Streaha angrica s-cadă. Mași nă iadiră vearde se-angîrlima cîtră în sus, mutrindalui se-ayunească jalea di tu loclu aestu și se-astupă cu frînd̦ă firid̦le pri iu s-videa nuntru stizńile tute arîmate.
Mi curmă ńila. Vream si știu țe s-feațe mă fumeaľe întreagă, țe băna tu casa aestă.
La vițińi, pri praglu di poartă șidea nă moașe, cu furca-n brîn. Ș-turțea moașa aestă, turțea cairlu a ľei.
Mi-aprucheai. Moașa sculă caplu.
- Iu suntu aești di-auațe?
Moașa mi mutri nă oară, suschiră dit hicate...
- E, hiilu-a ńeu! Ia, di cum fud̦iră - nu s-turnară nîpoi!
- Ș-un picurar țe yinea auațe, nu știi, dado, țe pățî? Un mușeat, ași - cu percea sîlîghită.
- „Un picurar mușeat, cu percea sîlîghită...“ Maia s-mindui niheamă. - A, a, știu. Escu moașe, ma iară ńi-aduc aminte. Nveasta - vrea s-d̦îcă trî nor-sa - ńi d̦îse nă oară: „A mori mamo, ia ved̦ picurarlu aestu; nu lu-ntreghi țe are? Totîna yine auațe - și cît ńi-u ńilă di nîs! Easte mușeat și-are fața galbină, și-are lăcrińi tu ocli“. Și eu îľi grii. Șidea acloia, pri cheatra ațea țe ved̦: „- A bre hiilu-a ńeu, îľi d̦îș, - nu-ńi aspuńi și-a ńia țe-ai?“ Nîs acîță s-plîngă. Trî țe plînd̦ea nu știu. Ma, mi-ntribă: „- Aești țe șidea auațe - nu va s-yină altăoară?“ „- Am cum s-veade, hiilu-a ńeu, nu și-u-au tu minte s-yină“. Ș-di-atunțea, nu-l vid̦ui altăoară picurarlu ațel.
După un an, picurarľi tuț întribară trî nîs și spusiră că iarna ațea nu-avea dipusă tu arniu, că-și avea dată oile la un soț di-a lui, s-li pască, ș-că taha plîmse multu cîndu s-dispărțî di nîși. Dumnid̦ău știe, hiil-a ńeu, nu știu, io nu știu țe s-țî d̦îc... Ma, cari cînta noaptea ațea, țe lai flueară ahîntu jiloasă!...
Maia tăcu puțîn, ș-mină caplu tu oara aestă.
Și-eara ună azvimturare, cara trînd̦ea un vimtu..., ș-tută noaptea plîmse nă flueară tu uborlu aestu. Nu știu, nu știu - ma di nîs altu nu-avea cari s-yină..., și-ahtări jiloase cîntițe... Nu, nu, cîntițle ațeale nu eara trî bun. Ași, hiilu-a ńeu, ași - cîntițle ațeale nu eara trî bun...
LUPLU CU VULPEA
Eara țe nu ș-eara.
Eara un lup, - Masturlu-Nicola, și ună vulpe, - Chira-Mara.
Nîși s-feațiră soț, se-avină deadun și avinaticlu s-lu-mpartă frățește.
Tu ișirea avinare - aflară ună oală cu ńeare.
- Ha!, s-aurńi Masturlu-Nicola, - va u mîc!
- Năinte ș-năinte nu prinde s-d̦îț: „va u mîc“, ma: „va u mîcăm“, îľi fațe Chira-Mara. Ș-apoia, nu d̦îț tine, ninga nu o-aflăm - și, ai! - s-u mîcăm? Macă vrei casă s-adrăm, casa nu se-adară cu gîlpuirea a tut țe s-aflăm...
- Cum știi, Mară!
- Ți să știu? Cum fac toată lumea, ș-noi: s-o-ascundem ńearea și dit trei-trei d̦île, s-nă duțem s-mîcăm cîte puțînă.
Feațiră cum gri Chira-Mara ațea șireata: o-ascumsiră ńearea tu un giuneapine.
Nu tricu nă d̦uă și - ia-ț-u cumbara vulpe, iu-ľi d̦îțe a lupului:
- Masture-Nicola, me-acľimară s-păted̦!
- Macă te-acľimară, du-te!, d̦îse luplu.
Duse vulpea și - glîp-glîp!, glîpui ńearea diprisupră, că aclo duse, aestu-ľi fu păted̦lu.
Cîndu s-turnă, u întribă luplu:
- Cum îľi d̦îsiși, Chiră-Mară?
- A părnitulu! Cum altă soe s-ľi d̦îț, - că eara protlu ficior în casă.
- Mușeată numă, s-ță bănead̦ă! - gri luplu.
D̦ua alantă, ia-ț-u vulpea, pale:
- Mastur-Nicola, me-acľeamă s-pădetz, iară.
- Em, du-te macă te-acľeamă!
Vulpea duse și - glîp-glîp!, u-ngiumitică oala di ńeare.
Tu turnată u-ntribă nîpoi luplu:
- Ți numă-ľi băgași, Chira-Mară?
- Ți numă s-ľi băgam? Giumitică îľi d̦îș, că-și fu feată aestă.
După nă d̦uă, nîpoi, vulpea:
- Mastur-Nicola, ș-ad̦ me-acľimară s-păted̦!
Luplu-lup, iu si-ľi si ducă mintea lui că aoa nu cură lucru curat! „Du-te“, ľi-d̦îse diznou.
Cari duse vulpea, nu ț-alăsă ńeare tu oală!
Tu turnată, nîpoi u-ntribă Masturlu-Nicola:
- E, ți numă-ľi băgași ș-a noului vleat?
- Bițită îľi băgai numa!, d̦îse vulpea - că ș-o-avea bițită tută ńarea.
- Mușeată numă, - s-ță bînead̦ă! - îľi urlă zdanganlu di lup.
Taman avea tricută treile d̦île, ș-aprindea să s-ducă s-mîcă di ńeare. Am, ți s-mîcă, chețre? Ñearea tută o-avea glîpuită mastorsa di vulpe.
- Mastur-Nicola, Mastur-Nicola, - u mîcași ńearea fără di mine, cumu s-veade!, d̦îse vulpea.
- S-mi ľerți, Chira-Mară, gri luplu - ma ńi si pare că tine u adrași aestă mușuteață!
Ba, că tine, ba, că mine - si-ncăceară și si-mpărțîră.
Vulpea lo calea cîtră-n hoară, s-anciupă vîră găľină. Aclo iu-și imna, da di un preftu. Aestu s-turna, cu yumarlu încărcat di lituryii, di la bisearică. Nîsă-l vid̦u, ma, di diparte, s-tease-n calea-ľi, ca psoahe, și, preftul, cum u vid̦u, cîndu tricu prin ningă vulpe, u lo di cicior ș-o-aruncă pri yumar. Bună-i, mindui omlu, tră guna ali priftease! 
Vulpea, pri dinăpoi, dizleagă sațľi ș-arucă lituryiile ună cîte ună, tute îm-pade. Dipune apoia și iar, ună cîte ună, le-adună di-mpade și - ľea-ľi ciulica, s-poț! Agiumse cu nîse tu pădure. Aoa, na-l și Masturlu-Nicola. Aestu-ľi dtîțe, ciudusit:
- D-iu, cumbară, d-iu, Mară, cu pleașca aestă?
- D-iu s-hibă, Masture-Nicola? Em, di la bisearică!
- Cum acși, di țî li deadiră? Cum feațiși?
- Cum s-fac? Cum vreai s-fac?! Mi duș ningă ușa di bisearică și acățai: dă-ńi, prefte, nă lituryie! - dă-ńi, prefte, nă lituryie! Și preftul, tră ună - îńi deade nă tisagă!
- S-mi duc ș-io, ńi-da ș-a-ńia?
- Avd̦î, s-da? Va zbor, aestă?!
Nu amînă luplu și na-l iu s-duțe la bisearică. Își bagă caplu tu ușă și apărńeaște s-aurlă ca vîr lup:
- Dă-ńi, prefte, nă lituryie! Dăăă-ńi, prefte, nă lituryie! 
- Duuua, lupe! Duuua, lupe! - acățară lumea si zghilească di tute părțîle, - că nu vid̦u luplu cum fud̦i de-acloți.
Agiumse tu pădure. Ľi-iase vulpea s-lu-așteaptă și s-lu-n-treabă, cum tricu? El aspuse ți pățî ș-cum vrea-ľi frîngă chilunghea, s-lu băga tu mînă.
- Am, nu ti-ntreb - cum d̦îțeai?, gri vulpea.
- Cum s-d̦îc?: Dăăă-ńi, prefte, nă lituryie!
- De-aestă nu-ț deadiră, Mastur-Nicola. Va d̦îțeare cu boațea ma minută, nu tu groasa! Aclo va si strid̦ dip ayalea: „Dă-ńi, prefte, nă lituryie!“.
Chirutlu di lup ascăpă nă oară nifrîmtu, și s-lo după mintea ali vulpe, să s-ducă s-grească... cu boațea minută. E, nu-apucă Masturlu si-și bagă caplu tu ușe, și: Duuuaaa! - pri nîs, cu cîńi, cu cățăľi, și-l cruiră, îl cruiră cu parlu, pînă-l vătămară!
Ș-cu aestă, ascăpă vulpea di pondul di lup.
TREIĽI LINĂVOȘI
Eara țe nu ș-eara.
Ș-eara nă oară trei linăvoși, Mitlu, Pitlu și Chitlu - cum nu poț s-ț-u bad̦ cu mintea. Di leane ți lă eara, nă oară tu treili d̦île mîca.
Chinsiră să s-ducă tu ună hoară. S-nu țiva di bagă vîrnu di nîși nă drășcľeauă ma-nsus - s-acățară și-amiștreiľi de-a-numiri, și cît muta unlu ciciorlu si-l bagă ma înclo, lu muta ș-alanțî! 
Calea tută nu scoasiră cipit tră giurat din gură; si-ľi videai, d̦îțeai că suntu țiva muț. În cale - na, nă liră, vid̦i unlu! Și s-nu grească multe di leane: „ea-u!“, d̦îse. Aestu fu Mitlu. „Cari...?“, gri Pitlu; „S-u lea?“, avdapse Chitlu; „Treiľi!“, tăľe cuvenda Mitlu.
Treiľi, că de! - cum s-apleacă mași unlu?
Cu angărie greauă, apucă fluria treiľi, după țe fac ună oară - cu oara, pînă s-apleacă și să s-mută împroști. Și, di leane, tra s-nu u poartă mași unlu, u țîn treiľi cu cîte un d̦ead̦it!
Agalea-galea, agalea-galea agiumsiră în hoară ș-trapsiră la hane. Hăngilu s-lișină de-arîs, cîndu-ľi vid̦u pri halea aestă. Ma, cari îľi vid̦u cu fluria tu mînă, nu lî d̦îse țiva, ma ľi-aștiptă ghine ș-ľi întribă țe vor.
- Pită, carne, yin, mărcat - griră nîși.
Hăngilu, drac din vale, nu-aștiptă cama multe: aduchi țe vor și băgă di l-adră pita, lă hearse carnea, lă umplu cofa cu yin și lă aduse misura cu mărcat. Lă băgă measa, ľi-a-mundusi și ľi-alăsă.
Tute bune, ma cari s-taľe pita, tora? Șed treiľi alichiț di mur și s-bagă... ca ațel care va si s-mină, i va s-grească - s-tale pita. Ș-ț-aflași tutipută s-grească i să s-mină! Șidea treiľi ca niște icoane dit bisearică.
Un dhicuńear, țe alăga și s-țînea di ușe, treațe ș-pri ningă ușa lor, bagă caplu nuntru și acață s-țeară:
- Dați la oarfăn, dați!
Ma vid̦u că nu s-mină vîrnu, tut s-cama apruchea dhicuńarlu. Aproachi-te, aproachi-te, ľi-u deade ńurizma, di pită tu nări, și cîndu și-u băgă dininte, dă-ľi, ș-dă-ľi - prota peturlu di pri-supră, apoia veard̦île, călcîńile, peturlu di pri-ghios - nu-și alăsă țiva.
Cît dipină pita, ľi-u intră a carniľei de-a ghinealui, di-ț ampărea că-i agiun-suptu di cătușe, cu ahîtă agiuneață mîca.
Cari u feațe ș-carnea, ľi si dișcľise ini tră yin. Mută cofa și gîl-gîl!, gîl-gîl! - u stricură. Ună stricurare și si-cucută dhicuńearlu, că luă adră caplu. Na-l iu zubra singur - că ț-ei nîs, nu-i vîrnu! Tu mard̦ine, lo ș-lă aumse fața linăvoșlor, cu mărcat, își adună cumățle țe-avură arămasă, tu traslu, ș-li căpsălsi!
Fugînda nîs, na - un cîne intră tu udă ș-lă u intră a oasilor. Cari vid̦u cînile că vîrnu nu-l vîyeaște, se-aproache di linăvoși și acață s-ľi alingă; alind̦e unlu, treațe la alantu, și cîndu agiund̦e la treilu, - cum feațe, cum adră că lu mușcă di ureacľe, di-l ustură pîn tu frînd̦île di hicate.
Ațel mușcatlu nu putu si s-țînă și zghili.
- Uh, lele-ńi!
Cît d̦îse „lele-ńi“ și doľi alanțî, tu ună boațe, îľi griră:
- Taľi-u pita, că tine griși!
Ți pită s-taľe, s-ľi tale Dumnid̦ă eľi aclo - că nu avea armasă ni sîrămi.
Ș-ahînte ș-tute pățîră linăvoșľi ș-lăvoșľi.
UNA FEATĂ CU MINTE
S-aspune că tu ună zămane, - și easte multu de-atumțea, - băna un amiră, cari eara multu sirsem și multu pîngăn. Tri un lucru di țiva-ici, pidipsea oamińiľi di ľi loa cutremlu. Ca vai di-ațeľi țe-ľi cădea tru mînă!
Nu-ascăpă di sirsimlichea amirălui ș-un om - analtu ș-mușat ca un anghil. Cari știe țe avea faptă el, că amirălu, lu-arucă tu zundani și dimăndă ca s-nu-ľi da s-mîcă ici-țiva, ași că s-lu-alasă s-moară di foame. Vîrnu, ni oaspe, ni dușman nu putea s-ńeargă s-lu veadă. Mași ună hiľe a lui, veduiă și cu nat pri sin, avea-ndreptu si s-ducă doauă ori în d̦uă la nîs. Ma, ș-nîsă, ninte ta s-intră la tatu-su, eara mutrită ghine, ca s-nu-aibă țiva di mîcare ascunsă. Inima ľi si curma a măratiľei di feată, cîndu videa că lailu-ľi di tată - d̦uă di d̦uă slîghea și, după patru d̦île, cîndu s-dusi di-l vid̦u leșinat di nimăcare, ľi si feațe ahîntă jale, că-ľi deade a tată-sui să sugă dit sinlu a ľei. Di oara ațea își curmă natlu, și doauă ori în d̦uă s-aplica pri tatu-su, ca pri un ficiuric, s-lu hrănească.
Putu ași, ca s-nu lu alasă s-moară, și după multă minduire și-află ș-un trop tea s-lu-ascapă dit zundane. Știa feata că amirălu ișea la primnare ună oară-n d̦uă, călare pri un cal țe fud̦ea ca un smeu.
S-feațe nîsă ca glară, și - la poarta palatiľei, tu ișirea ș-tu intrarea amirălui, își cînta cînticlu aestu:
Amiră-mușat ca soare,
Ca s-asculț a meale zboare,
Țini-ț calu-ațel astimtu,
Cal țe fud̦e ca un vimtu.
Că di mumă-sa nu-i faptu,
Ma cu mumă-sa i-ndreptu.
Di tu ponda di zundane
Scoate-un om, țe-i ca fidane,
Țe-l hrănescu ca pri-un nat
Ș-easte-a dadă-meai bărbat.
Trîcură nîscînte d̦îșe, ași. Amirălu avd̦a cînticlu ș-tu ișita din casă, ș-tu turnată, ma ľi se părea că feata i glară, și nu-ľi băga zboarile tru minte.
Ună d̦uă ea cînta ahînt jilos, că amirălu își țînu calu, ca s-avdă ghine zboarile, cari nu-ľi se părură ca d̦îse di glară. U acľimă ningă nîs, și u întribă țe va s-d̦îcă: „cal țe nu-i de mumă-sa faptu, ma cu mumă-sa i-ndreptu“ și „om țe-l hrăneaște nîsă ca pri un nat, și easte a dadă-sai bărbat“. Feata ľi-aspuse că, ațel cal a lui, țe-l încalică el, nu i fitat di iapă, ma s-disică iapa, cari nu putea s-lu feată și ași fu scos dit nîsă mînd̦ul, și cu chealea iapiľei s-feațe șeaua cu cari s-îndread̦e calu. Ași avea avd̦îtă nîsa de la tatu-su. Apoia ľi d̦îse a amirălui că un om, pri cari el dimăndă s-lu arucă tu zundane și lu-alăsă fără di mîcare, ľi-easte a ľei tată și, ca s-nu-l alasă s-moară di foame, lu hrăneaște nîsă, ca pri un nat, cu sinlu a ľei.
Cîndu avd̦ă amirălu aiste zboară, și vid̦u diștiptăciunea featiľei și vrearea a ľei cătră tatu-su, ľi si muľe ahînt inima, că di-unăoară lu scoase pri tatu-su dit hapse, iar a featilei ľi deade ună pungă di părad̦.
